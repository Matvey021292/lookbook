<?xml version='1.0' encoding='utf-8'?>
<html xmlns:xlink="http://www.w3.org/1999/xlink" xmlns:fb="http://www.gribuser.ru/xml/fictionbook/2.0" xmlns="http://www.w3.org/1999/xhtml">
  <head>
    <title>Пригоди. Подорожі. Фантастика - 86</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 id="calibre_toc_22" class="calibre16"><a id="TOC_idm341" class="calibre11"></a><a class="calibre11" id="TOC_idm342"></a>Володимир Глушко <br class="calibre13"/>
					ВІН ТЕЖ ХОТІВ ЖИТИ <br class="calibre13"/>
					<em class="calibre12">Повість</em> <br class="calibre13"/>
				</h2>
				<div class="paragraph">Хрипкий голос із динаміка гучномовного зв’язку лунко; розлягався в приміщеннях підземної ракетної бази Лоурі. Заціпенілі люди у пускових шахтах, тунелях сполучення, на пунктах керування запуском ракет, у бункерах особового складу напружено слухали: говорив оперативний черговий:</div>
				<div class="paragraph">— …Троглодити! Це я, Кеннан. Я звертаюсь до вас востаннє. І кажу вам: будьте ви всі прокляті! Тому що всі ви — вбивці! І ти, Брайлі, і ти, Фрікер, і ти, Ліндберг… Ви нічого не знаєте про наше чортове підземелля і, що найстрашніше, нічого не хочете знати. Ви кроти, сліпі, обмежені кроти. Я зневажаю і проклинаю вас усіх! Прощавайте!</div>
				<div class="paragraph">Різкий звук пострілу примусив усіх здригнутись…</div>
				<div class="paragraph">По бетонній дорозі, що серпантином звивається між гір, мчить відкритий джип. У машині двоє: за кермом капітан, поруч з ним — лейтенант, Едвард Макклорі. Капітан, час від часу гигочучи і жестикулюючи, дає новачкові “увідну”:</div>
				<div class="paragraph">— З нашим шефом служити буде не нудно. Генерал і Хіггінс — найунікальніший тип. Доісторичний. Допотопний. Такого немає в жодній армії світу. Можеш мені не вірити, але його зовсім випадково викопали із землі сапери, коли рили котловани під пускові шахти. Ясна річ, сапери в антропології — слабаки. Ледве розібралися, що перед ними не мавпа, а прадід Адама. І вирішили передати його останки в музей. Як вічну пам’ять про наших далеких первісних предків. Однак Хіггінс раптом відігрівся, ожив і зробив успішну військову кар’єру. Зрештою його висунули в командири підземної ракетної бази. Недаремно, звичайно. Що не кажи, троглодити мають досвід печерного життя, а це в наших шахтах ой як необхідне. В усякому разі, хлопче, якщо підземний гарнізон Лоурі вціліє в своїх бункерах після ядерної війни, то його очолить суб’єкт, що чудово володіє довбнею.</div>
				<div class="paragraph">Доїхавши до пункта управління бази — величезної куполоподібної споруди, капітан підморгнув на прощання і повернув назад.</div>
				<div class="paragraph">У кабінеті генерала явно не вистачало світла. Тільки настільна лампа вихоплювала невелике коло на його письмовому столі. В її слабому світлі Хіггінс, не кваплячись, перегортав особову справу Едварда Макклорі.</div>
				<div class="paragraph">Едвард сидів навпроти Хіггінса у м’якому обертовому кріслі і, користуючись паузою, вивчав зовнішність свого майбутнього шефа.</div>
				<div class="paragraph">Обличчя генерала скидалося на гравюру, на яку художник не пошкодував штрихів: сила-силенна зморщок свідчила про досить похилий вік, а землисто-сірий колір шкіри — про те, що шеф справді все життя провів під землею.</div>
				<div class="paragraph">Хіггінс перегорнув останню сторінку і холодно глянув на Едварда.</div>
				<div class="paragraph">— Ви цивільна людина, Макклорі, — мовив після тривалої паузи. — Достеменно цивільна. Школа. Університет. Працювали. Правда, небагато. Воліли більше подорожувати. Одне слово-інтелігенція. Отже, що вас, містер інтелігент, змусило присвятити себе армійській службі?</div>
				<div class="paragraph">— Обставини особистого характеру, сер.</div>
				<div class="paragraph">— Привабила військова романтика?</div>
				<div class="paragraph">— На жаль, мені не шістнадцять.</div>
				<div class="paragraph">— Тоді що ж?</div>
				<div class="paragraph">— Містер Безробіття, сер.</div>
				<div class="paragraph">— Гм… Ну, особисто мене цей містер не цікавить. Мені важливо, щоб ви не були слиньком.</div>
				<div class="paragraph">— Мені не зовсім зрозуміле ваше побажання.</div>
				<div class="paragraph">— Ще раз повторюю: мені дуже важливо, щоб ви не виявилися слиньком! Ясно?</div>
				<div class="paragraph">— Поясніть, будь ласка, детальніше.</div>
				<div class="paragraph">— Із задоволенням.</div>
				<div class="paragraph">Хіггінс натиснув на одну з кнопок на столі. Десь унизу тихо зашелестів мотор. Важкі портьєри, що закривали стіну праворуч від генерала, розсунулися в обидва боки. За ними висіла величезна схема. Вона світилася на стіні, як кіноекран.</div>
				<div class="paragraph">— Це Лоурі. — Хіггінс, не обертаючись, показав великим пальцем на схему. — Тут базуються вісімнадцять міжконтинентальних ракет типу “Титан”. Їх цілком досить, аби перетворити на кладовище цілий континент. Але поки що вони перебувають в екзотичних “гніздах великих птахів”: так називають підземні шахти журналісти. Ваші колеги, містер інтелігент. Вас направляють на шахту номер три. На посаду офіцера наведення. На місце нині покійного лейтенанта Кеннана. Не дуже давно ваш попередник з дурного розуму застрелився. Тому я й попереджаю вас — тут не Діснейленд. Тут підземна ракетна база стратегічного призначення. Тепер вам зрозуміло моє побажання?</div>
				<div class="paragraph">— Цілком.</div>
				<div class="paragraph">Хіггінс спідлоба недовірливо зиркнув на Едварда і раптом різко нахилився над столом. Він буквально ліг на нього грудьми і втупився в Едварда знизу вгору, просто в очі.</div>
				<div class="paragraph">— Сумніваюся. Ви, містер інтелігент, очевидно, гадаєте, що ми заховали ракети під землю з естетичних міркувань. Або від негоди, щоб вони не застудилися. — Куточок генеральського рота мляво піднявся: Хіггінс, мабуть, посміхався. — А чи відомо вам, містер інтелігент, що під час атомного бомбардування Хіросіми водопровідники, що працювали в тунелях міської каналізації, у клоаці, залишилися живими?</div>
				<div class="paragraph">Едвард стенув плечима.</div>
				<div class="paragraph">— Не знаєте? — Генерал, задоволений собою, відкинувся на спинку крісла. — О, ця операція виявилася для нас вельми корисним експериментом. Адже форми озброєної боротьби змінилися за самою своєю суттю. Згадайте, містер інтелігент, романи із старовинного життя. У добрі давні часи противникові кидали рукавичку. В нашу епоху йому кинуть ядерну бомбу. І, ясна річ, не одну. Раніше супротивники сходилися віч-на-віч. Тепер наші цілі перебувають за тисячі миль одна від одної. І найефективніший спосіб влучити в них — підземні ракети.</div>
				<div class="paragraph">— Перепрошую, сер, але цього добра вистачає не тільки у нас.</div>
				<div class="paragraph">— Не заперечую. Вистачає. Але якщо людству знов доведеться починати з Адама і Єви, то хай уже краще вони будуть американцями. Для цього потрібно небагато. Зовсім небагато, містер інтелігент. Треба переконати всіх, що війна неминуча, і закопатися всією нацією. В землю, в шахти, в бункери, у сховище… В клоаки, хай йому чорт!</div>
				<div class="paragraph">Хіггінс сягнув у шухляду письмового стола і, понишпоривши серед паперів і папок, видобув звідти коробку сигар. Запалив. Обличчя його, і так ледве видне у тьмяному світлі настільної лампи, зовсім розтануло в густому сигарному диму. Здавалося, Хіггінс поринув у свої думки, відгородившись від співрозмовника димовою завісою. Із сизої імли раптово долинуло:</div>
				<div class="paragraph">— Тепер вам усе ясно, містер інтелігент?</div>
				<div class="paragraph">— Так, сер, — збентежено відповів Едвард.</div>
				<div class="paragraph">— Забирайтесь на свою шахту. Ви побачите там маленьку підземну Америку. Але будьте певні, містер інтелігент, невдовзі вся Америка вирушить у земні надра.</div>
				<div class="paragraph">Сержант зовнішньої охорони шахти перевірив документи Едварда і провів його до ліфта.</div>
				<div class="paragraph">— Спуститеся вниз, другі двері праворуч, — пояснив він. — Це житловий бункер офіцерського складу. Спитаєте там коменданта, він вас влаштує.</div>
				<div class="paragraph">У житловому бункері було повно офіцерів. Одні лежали на койках, інші з’юрмилися навколо столу, де четверо з азартом грали в карти. Майже всі були в сорочках, без кітелів. З-за тонкої пластмасової перегородки лунала музика з “Фауста”. Низький захриплий голос підспівував Мефістофелю:</div>
				<div class="paragraph"><em class="calibre14">Сатана радіє там,</em></div>
				<div class="paragraph"><em class="calibre14">радіє там…</em></div>
				<div class="paragraph">Крізь завісу тютюнового диму невиразно проступали сірий бетон стін, ліжка в два яруси, безладно розкидані на них журнали, газети, обмундирування. Едвард голосно спитав, де можна знайти коменданта бункера. З ліжка неохоче підвівся високий червоновидий товстун. На його невдоволеній фізіономії було написано: “Чого тобі, негіднику, треба? Не бачиш — відпочиваємо?!”</div>
				<div class="paragraph">— Лейтенант Брайлі вас слухає, — похмуро пробасив товстун.</div>
				<div class="paragraph">— Едвард Макклорі, — відрекомендувався Едвард. — Мене прислали до вас замість Кеннана.</div>
				<div class="paragraph">Обличчя Брайлі спочатку видовжилося, потім розпливлося в посмішці.</div>
				<div class="paragraph">— Новачок! — радісно вигукнув він, потираючи руки. — Но-о-ва-чо-о-к! — проспівав, з насолодою вслухаючись у свій голос і ніби не вірячи самому собі. — Леді і джентльмени, до мене! — заволав раптом Брайлі на весь бункер. — Новачок на місце Кеннана! Оце новина, хай йому чорт!</div>
				<div class="paragraph">Едварда оточили офіцери. Він одразу заволодів загальною увагою.</div>
				<div class="paragraph">— Давненько до нашого погрібця не навідувалися новачки! — вишкірив зуби Брайлі. — Без них, їй-бо, нудно! Радий, дуже радий познайомитися! Сподіваюся, ритуал бойового хрещення залишимо без змін? — Брайлі окинув офіцерів запитливим поглядом. Всі ствердно закивали головами.</div>
				<div class="paragraph">— В такому разі містерові Метісону приготуватися! — наказав Брайлі.</div>
				<div class="paragraph">Наперед виступив рухливий чорнявий суб’єкт з відверто нахабним поглядом. Він поправив на волохатих грудях уявну краватку-метелика, відкашлявся і миттю прибрав позу співака — виконавця старовинних романсів: голова натхненно відкинута, зухвалі очі напівзаплющені, руки схрещені на грудях.</div>
				<div class="paragraph">— Леді і джентльмени, — задушевним голосом звернувся до офіцерів Брайлі. — Бойова тривога! Маестро, прошу вас.</div>
				<div class="paragraph">“Маестро” несподівано голосно зойкнув. Цей протяжливий зойк віддалено нагадував виття сирени.</div>
				<div class="paragraph">— Дякую. — Брайлі під оплески публіки церемонно потиснув руку Метісону. — Леді і джентльмени, прошу уваги! Оголошується хвилинна бойова готовність. Хвилина… тридцять секунд… п’ятнадцять… п’ять… дві…</div>
				<div class="paragraph">Брайлі виждав паузу.</div>
				<div class="paragraph">— Старт!!! — ревнув він і швидко змахнув рукою.</div>
				<div class="paragraph">В бункері згасло світло. З темряви пролунали стогони і пронизливі вигуки. І раптом — гуркіт, супроводжуваний прокльонами. Одразу ввімкнули світло. На бетонній долівці в неприродних позах лежали Брайлі і ще двоє. Один з них, Метісон, стискав у руках запорошений речовий мішок. Біля стіни, струшуючи з себе пил, стояв Едвард.</div>
				<div class="paragraph">— Слухайте, ви, — сказав він, відступаючи про всяк випадок до дверей. — Якщо хтось спробує ще раз накинути на мене цей…</div>
				<div class="paragraph">Він не встиг договорити. Метісон, скрегочучи зубами, метнувся до нього з відверто ворожими намірами. Едвард відхилився вбік, спіймав Метісона, що за інерцією летів повз нього, за руку і миттю вивернув її тому за спину. Метісон скрикнув від болю.</div>
				<div class="paragraph">— Він погано вихований, — спокійно сказав Едвард. — Надивився ковбойських фільмів, а не знає прописної істини: не копай іншому ями…</div>
				<div class="paragraph">Едвард вихопив мішок із рук принишклого Метісона і незворушно насунув його тому на голову. Офіцери дружно зареготали, дивлячись, як вовтузиться Метісон, намагаючись вивільнити голову з мішка.</div>
				<div class="paragraph">Брайлі через силу підвівся з підлоги, скоса подивився на кремезного Едварда. “Чи варто його зачіпати? — боязко запитав він себе. — Мабуть, не варто. Цей не здрейфить”.</div>
				<div class="paragraph">Він підійшов до Едварда, приязно поклав йому на плече руку.</div>
				<div class="paragraph">— Будемо вважати, що посвячення новачка Едварда з роду Макклорі у “рицарі залізобетонної підв’язки” відбулося! — урочисто оголосив Брайлі і першим потиснув йому руку. Один за одним підходили до новоспеченого “рицаря” офіцери.</div>
				<div class="paragraph">— Лейтенант Ліндберг. Заправник.</div>
				<div class="paragraph">— Капітан Гордон. Відповідальний за двигуни.</div>
				<div class="paragraph">— Перший лейтенант Фрікер. Оператор.</div>
				<div class="paragraph">— Лейтенант Олдз. Прилади.</div>
				<div class="paragraph">— Лейтенант Торлоу. Пуголовок. Незрозуміло? Спец по боєголовках.</div>
				<div class="paragraph">— Картленд! — Брайлі постукав кулаком у перегородку. Голос, що підвивав Мефістофелю, замовк. З-за перегородки виткнулася неголена фізіономія і невдоволено буркнула:</div>
				<div class="paragraph">— Прийом.</div>
				<div class="paragraph">— Пальне на заправку!</div>
				<div class="paragraph">Фізіономія зникла. За хвилину замість неї на тому ж місці з’явилася лискуча хромована каністра.</div>
				<div class="paragraph">— Картленд — наш електрик, — пояснив Брайлі, відкриваючи каністру. — Він же за сумісництвом експерт з промивання наших нутрощів. У його розпорядженні — спирт, призначений для електрообладнання шахти. Якби він вивернув усе, що ним випито, то у кращому разі шахти Лоурі були б затоплені. Другий всесвітній потоп теж не виключено.</div>
				<div class="paragraph">Брайлі налив повну склянку, подав її Едвардові.</div>
				<div class="paragraph">Лоурі — місто під землею. Пускові шахти, бетонні бункери, тунелі, павутиння трубопроводів, кабелів. Запаси їжі, води, одягу. Все заховано під землею, на поверхні тільки величезні бетонні плити та оглядові радіолокатори охорони. Тут, у світі тунелів і шахт, не відчувається ні дня, ні ночі, ні пори року, ані дощу й снігу. Тут свій мікроклімат. Сторонній звук не проходить крізь подвійні герметичні двері, крізь масивні бетонні стіни і товщу землі.</div>
				<div class="paragraph">На пульті управління цілодобово чергують два офіцери. Після служби вільні від чергування військові, що мали сім’ї, статечно сідали в спеціальний автобус і від’їжджали з бази. Година їзди — і Денвер, найближче до Лоурі місто.</div>
				<div class="paragraph">Проте більшість офіцерів, переважно холостяків, прогулявши платню, ставала на казенний кошт і надовго осідала в “Печері”.</div>
				<div class="paragraph">“Печерою” іменувався бункер особового складу. Від підлоги до стелі — два яруси ліжок, біля вхідних дверей — стіл. Четверо азартно грають у карти. Це “перша збірна” бази з покеру — Олдз, Фрікер, Ліндберг і Гордон.</div>
				<div class="paragraph">Решта схожі на збуджених привидів. Тиняючись з кутка в куток у пошуках пригод, вони збираються групами, неприродно голосно розмовляють і сміються. Кожен полишений на самого себе і розважається як може.</div>
				<div class="paragraph">Єдиним вікном у світ є екран телевізора. Вранці телевізор відсувався вбік, в стіні відкривався отвір. З бетонної ніши з’являвся вівтар з магнітофоном. Урочисто звучали дзвін і слова меси, що проповідувала у володіннях сатани мир і всепрощення. Меса закінчувалася, вівтар зникав, зачинялися стулки, і телевізор знову встановлювався на місце.</div>
				<div class="paragraph">На екрані хвацько скачуть і стріляють ковбої. Рекламується засіб від лупи. Миготять кадри в’єтнамської хроніки. Бомбардувальники звалюють на якесь селище цілий арсенал бомб, ракет, каністр з напалмом. Вибухи. Полум’я. Усміхнене обличчя пілота широким планом: купуйте жувальну гумку фірми…</div>
				<div class="paragraph">Брайлі здебільшого перебуває в горизонтальному положенні — на ліжку, жує гумку із сонним виразом на місяцеподібному обличчі оглядає наклеєні на стіні портрети кінозірок. Над портретами написана крейдою цитата з Мопассана: “Наше життя — це ліжко. У ньому ми народжуємося, кохаємо і вмираємо”. Над головою Брайлі висить табличка, що звичайно прикрашає секретні сейфи: “Під час пожежі виносити в першу чергу”.</div>
				<div class="paragraph">З-за перегородки, що розділяла “Печеру” на дві половини, постійно лунав гучний голос Мефістофеля. Йому завжди підспівував сиплий баритон: досить було лейтенантові Картленду хильнути з каністри, як він поринав у блаженний стан і обов’язково заводив свою улюблену платівку. Одну й ту ж. І будь-якої пори. Тверезим його ніхто ніколи не бачив. Тому й до Мефістофеля всі звикли. Оперний диявол став одним з “трогів”.</div>
				<p class="calibre1" style="margin:0pt; border:0pt; height:1em"> </p><div class="calibre8"><img src="doc2fb_image_03000005.png" class="calibre9"/></div><div class="paragraph">Окремо від “трогів” тримався майор Ньюмен, командир шахти. Час відпочинку він звичайно проводив не в “Печері”, а в горах. Він брав із собою маленький японський’ транзистор, і, сидячи десь на скелястому схилі, слухав музику. Ньюмену було під п’ятдесят. Він більше скидався на шкільного вчителя, ніж на військового. У нього було сиве волосся, бронзове від загару добродушне обличчя, на переніссі у скромній тонкій металевій оправі — окуляри, схожі на старовинне пенсне, а за їх товстими скельцями — примружені і від того наче довгасті ясно-блакитні очі. Мундир його мав вельми поношений вигляд. На вигорілій від сонця куртці темніла широка пляма від знятих орденських планок.</div>
				<div class="paragraph">Одного разу в “Печері” дивилися стару в’єтнамську хроніку, “Трогам” подобалося крутити плівку з кінця. Спочатку на екрані з’являлося ревуче полум’я, палаючі бамбукові покрівлі. Потім до літака, що рухався наперед хвостом, підносилися з землі авіабомби й струмені напалму. Наступні кадри — усміхнений міністр оборони США Боб Макнамара стоїть на борту авіаносця, прощально махає рукою. Літак сідає на палубу. Макнамара натискає кнопку стартової катапульти, що викидає бомбардувальник на В’єтнам. І нарешті він же напутньо тисне руки членам екіпажу. Серед льотчиків “троги” помітили Ньюмена. Вираз його обличчя був відверто презирливий. Великим планом камера пройшлася по рядах орденських планок на його грудях.</div>
				<div class="paragraph">Підземний тунель сполучення вів до пускової шахти. Праворуч і ліворуч тягнулися джгути різнокольорових кабелів, укладених на кронштейнах у декілька ярусів. Під стелею тьмяно світилися нечасті електричні плафони. Попереду Едварда розмірено крокував Ньюмен. Його тінь то скорочувалася і майже зникала при наближенні до чергового плафона, то раптом з’являлася знову, довга, незвичайно чорна і похмура.</div>
				<div class="paragraph">Едвард чомусь уникав наступати на неї і періодично змінював дистанцію: можливо, тому, що він уперше так глибоко спускався у таємничі надра землі — міфічне царство тіней?</div>
				<div class="paragraph">Тінь Ньюмена раптом зупинилася. Під нижнім кабельним ярусом Едвард побачив невелику клітку, на яку майор показав йому рукою. У кутку клітки сидів худющий рудий пацюк і зацьковано дивився на людей.</div>
				<div class="paragraph">— Пастка на пацюків — агрегат Ньюмена, — пояснив Ньюмен. — Якщо ненароком наступите на нього, — залишитесь на все життя калікою.</div>
				<div class="paragraph">Ньюмен підтягнув пружину “агрегату” і подався тунелем далі.</div>
				<div class="paragraph">— Фашисти пояснювали свої невдачі на східному фронті агресивністю російських польових мишей. Їм нібито смакувала електропровідка німецьких танків. Місцеві колорадські пацюки теж не від того, щоб поласувати ізоляцією кабелів. Штатних котів нам не призначено, тому захищаємося як можемо.</div>
				<div class="paragraph">Незабаром тунель уперся в масивні металеві двері сферичної форми. Ньюмен відкрив важкі засуви, і вони увійшли в напівтемний тамбур. У тьмяному світлі єдиного плафона на протилежній стіні невиразно позначилися контури других дверей. Вгорі спалахнуло і замиготіло червоне світлове табло з попереджувальним написом: “Стоп! Візуальне пізнавання!”</div>
				<div class="paragraph">За мить спалахнуло ще одне табло: “Пароль?”</div>
				<div class="paragraph">— Пам’ятаєте, як Алі-баба і сорок розбійників відкривали печеру? — несподівано запитав Ньюмен.</div>
				<div class="paragraph">Едвард здивовано знизав плечима і голосно відповів:</div>
				<div class="paragraph">— Сезам, відчини!</div>
				<div class="paragraph">Червоне світло табло змінилося на зелене. Немов скоряючись магічним словам, другі двері безшумно покотилися на роликах ліворуч, у бетонну нішу.</div>
				<div class="paragraph">Ньюмен кивнув на освітлений зсередини дверний отвір.</div>
				<div class="paragraph">— Прошу вас, сер, у кондиціоновану печеру двадцятого століття.</div>
				<div class="paragraph">Вони вийшли на вузенький майданчик, що оперізував тіло ракети на рівні її тупорилої головної частини. Едвард з цікавістю роззирнувся. Ракета стояла вертикально і займала майже весь простір шахти — величезної сталевої труби. З усіх боків ракету обплутували труби і кабелі, забарвлені в усі можливі кольори. В очах рябіло від їх буяння: синій, червоний, жовтогарячий… Здавалося, світло тут розпадалося на кольоровий спектр.</div>
				<div class="paragraph">— Це “Титан”, — просто сказав Ньюмен. — Як бачите, зовсім не схожий на драйзерівського Френка Каупервуда.</div>
				<div class="paragraph">— Сказати правду, і шахту, і ракету в ній раніше я уявляв приблизно так само, як колумбіаду Жюля Верна: чавунна гармата, замурована в кам’яній кладці шахти, а на дні шахти — гора піроксиліну.</div>
				<div class="paragraph">— Доведеться мені взяти на себе роль Вергілія, — посміхнувся Ньюмен. — Згадайте-но восьмий круг Дантового пекла у “Божественній комедії”:</div>
				<div class="paragraph"><em class="calibre14">Є в пеклі місце, зване Лихосхови,</em></div>
				<div class="paragraph"><em class="calibre14">Залізних тонів муром кам’яним</em></div>
				<div class="paragraph"><em class="calibre14">Оточене; таке ж воно й з основи.</em></div>
				<div class="paragraph"><em class="calibre14">А посередині, у долі тім,</em></div>
				<div class="paragraph"><em class="calibre14">Глибока та широка є криниця, -</em></div>
				<div class="paragraph"><em class="calibre14">Про неї я пізніше розповім.</em><a href="index_split_019.xhtml#fn1" title="В перекладі Є. Дроб’язка."><sup class="calibre17"><em class="calibre14">[1]</em></sup></a></div>
				<div class="paragraph">— За античною легендою, — вів далі Ньюмен, — сюди, в підземне царство Тартар, були ув’язнені Зевсом переможені ним титани — чудовиська з людськими головами і хвостами, як у драконів. Така ж доля спіткала і сучасні “Титани” виробництва фірми “Мартін”. Щоправда, міфічних титанів день і ніч стерегли біля воріт пекла сторукі велетні гекатонхейри. Як застереження, щоб чудовиська не вислизнули на волю. На Лоурі ж навпаки: все розраховано на швидке визволення атомних “Титанів”. А що у порівнянні з ними міфічні колоси? Гноми. Нікчемні, сумирні гноми. Журналісти кажуть, — усміхнувся Ньюмен, — що своїм виглядом “Титан” схожий на рушничний набій фантастичних розмірів. Але “голова” цього набою, — Ньюмен кивнув на боєголовку ракети, — зроблена не із свинцю. І важить вона не кілька грамів, а десять мільйонів тонн тротилового еквіваленту.</div>
				<div class="paragraph">Едвард простягнув руку — доторкнувся до “голови”.</div>
				<div class="paragraph">— Цікаво, а на яку ціль запрограмовано нашу ракету? — запитав він.</div>
				<div class="paragraph">— Цікаво?! — перепитав Ньюмен. Він здивовано підвів брови й пильно подивився на Едварда. — Тут це питання нікого не цікавить. І ніхто не знає, куди й кому адресовано “Титани”. Ніхто, крім мене.</div>
				<div class="paragraph">Ньюмен підняв трубку телефону внутрішнього зв’язку.</div>
				<div class="paragraph">— Джексон, говорить Ньюмен. Відкрийте дах.</div>
				<div class="paragraph">У шахті погасло світло, весь її простір сповнився розміреним гулом. І раптом угорі блиснула смужка денного світла, схожа на вузький серп місяця. Закинувши голови, Ньюмен і Едвард спостерігали, як із горловини шахти повільно зсувалася вбік товста бетонна плита. Незабаром над ракетою яскраво засяяв блакитний круг неба.</div>
				<div class="paragraph">— Подивіться, Макклорі, як дивовижно схожий цей блакитний небесний круг на вид нашої планети з космосу. А ці рожеві хмари на небі? Чи не нагадують вони вам континенти, що омиваються океанами?.. До речі, про ціль, — після паузи сказав Ньюмен. — Дуже символічно, що в цю подобу земної кулі націлено міжконтинентальну ракету. У цьому сенс її і нашого призначення. Тип ракети — “Земля — Земля”. Ракета стартує із Землі, і ціль її — вся Земля.</div>
				<div class="paragraph">В оперативному залі пункту управління запуском затишно, у світлі люмінесцентних ламп сяють екрани телевізорів, шкали приладів, панелі пультів. Тут зосереджено апаратуру для запуску ракети.</div>
				<div class="paragraph">Едвард у парі з Ньюменом перебуває на бойовому чергуванні. Він ковзає поглядом по обладнанню оперативного залу. Намагаючись запам’ятати призначення кожного предмета, повторює вголос:</div>
				<div class="paragraph">— Телефонний концентратор — внутрішній зв’язок. Два телефони без набірних дисків — прямі. Чорний — зв’язок зі штабом бази, червоний — зв’язок зі штабом стратегічного авіаційного командування. Крім телефону, зв’язок підтримується по радіо і телебаченню. “Тривожний сейф”. Його належить відкривати тільки за сигналом бойової тривоги. На випадок війни в ньому запечатаний пакет з бойовим наказом і польотне завдання — програма польоту ракети до цілі. Одержавши наказ, ми з Ньюменом повинні відімкнути спеціальними ключами кришки на своїх пультах управління і почати готувати “Титан” до запуску. Пуск ракети можливий тільки при одночасному повороті ключів обох операторів. Тому Ньюмен, як належить за інструкцією, сидить на відстані від мене і відділений пластмасовою перегородкою: щоб не допустити одночасного повороту обох ключів на пультах і запуск ракети однією людиною. Ось він, ключ війни. Висить на ланцюжку на шиї. Схожий на звичайний квартирний ключ. І зовсім не схожий на ту фатальну кнопку, про яку так багато роздзвонюють в усьому світі. Але поворот цього звичайного ключа означає світову війну. Ось і сиди тут безвилазно цілу добу і не лови гав — жди сигналу. Читай технічну літературу і милуйся своїм дзеркальним відображенням на панелі пульта.</div>
				<div class="paragraph">Едвард підморгнув відображенню. Воно слухняно відповіло тим же.</div>
				<div class="paragraph">А й справді — світ симетричний. Це підтверджують не тільки дзеркала. Це довели фізики. Спочатку Поль Дірак. Потім інші. За принципом симетрії всесвіту нашому світові відповідає антисвіт. Звичайній речовині — антиречовина. Планеті — антипланета. Галактиці — антигалактика. у природі існують елементарні частинки і античастинки. Точнісінько такі ж, але з протилежними зарядами. Електрону відповідає позитрон. Частинки як люди: зустрічаються й розходяться, народжуються і вмирають. При зіткненні частинки з античастинкою відбувається їх взаємне знищення — анігіляція. Виділяється величезна кількість енергії — і частинок немає. Елементарні частинки і люди. Люди — елементарні частинки…</div>
				<div class="paragraph">Десь там, на другому боці землі, існує і Антилоурі, і антиракети. Обов’язково існують. Там теж цілодобово чергують біля пультів офіцери. Там заступають на чергування такі ж люди, як і ми, але з протилежними поглядами — антиподи. Десь там зараз чергує і мій антипод. Якийсь росіянин. Якийсь Антимакклорі. Він відповідає мені у людському суспільстві, як у природі електрон — позитрону. Ми з ним теж елементарні частинки. Ми схожі один на одного, як дві краплі води. Ми з ним — близнюки. Адже це він дивиться на мене з панелі пульта.</div>
				<div class="paragraph">— Хелло, колего! — привітав антипода Едвард. — Зовсім недавно я й гадки не мав про твоє існування. Нас розділяє величезна відстань. І ще ідеологія. Щось на зразок електричного заряду. Хтось із нас негативний, а хтось позитивний. І якщо ми повернемо ключі, то автоматично знищимо себе й інших. Ми покладемо початок загальній анігіляції. Адже якщо в нашому ядерному світі зіткнуться ракета і антиракета, Макклорі і Антимакклорі, US і SU, то все земне перетвориться в ніщо. Тебе, колего, ця перспектива тішить?</div>
				<div class="paragraph">— Так само, як і тебе.</div>
				<div class="paragraph">— Не тішить, значить. Тебе, очевидно, як майбутнє більше влаштовує комунізм.</div>
				<div class="paragraph">— Угадав.</div>
				<div class="paragraph">— Чи не надто ідеально?</div>
				<div class="paragraph">— Ти неоригінальний. А втім, півсотні років тому твій батько торочив, мабуть, те ж саме.</div>
				<div class="paragraph">— Дзуськи. З моїм старим ти б чудово порозумівся, блідолиций брате мій. Він мрійник на зразок тебе. І завжди мене шпетить. За всіма ознаками твій повинен тебе хвалити.</div>
				<div class="paragraph">— Мій? У сорок першому він загинув під Москвою.</div>
				<div class="paragraph">— Ах, так! Вибач. Адже ти мій антипод. А якщо мій батько живий…</div>
				<div class="paragraph">— Так. Життя і смерть. Світло й темрява… Одвічне протистояння світла й темряви.</div>
				<div class="paragraph">— Не пояснюй. Але тільки не вважай, що раз я сиджу в цьому підвалі, то ти світло, а я — пітьма безпросвітна.</div>
				<div class="paragraph">— Майбутнє покаже.</div>
				<div class="paragraph">— Комунізм, звичайно?</div>
				<div class="paragraph">— Ти можеш запропонувати щось краще?</div>
				<div class="paragraph">— Час покаже.</div>
				<div class="paragraph">— Боїшся зізнатися навіть собі самому?</div>
				<div class="paragraph">— В чому?</div>
				<div class="paragraph">— Не прикидайся. Вашу національну мету ще не придумали.</div>
				<div class="paragraph">— Особисто я хочу небагато: спокою. Тут для цього ідеальне місце. Мені вже набридло бути баластом.</div>
				<div class="paragraph">— Як це розуміти?</div>
				<div class="paragraph">— Щасливе невідання! Ти навіть не знаєш, що значить бути зайвим.</div>
				<div class="paragraph">— Так, звичайно. Зате зараз ти для людства вельми потрібний.</div>
				<div class="paragraph">— Так само, як і ти.</div>
				<div class="paragraph">— Службою ти хоч задоволений?</div>
				<div class="paragraph">— У цій армії все ж таки краще, ніж у притулку Армії Спасіння.</div>
				<div class="paragraph">— Хіба ти не одружений?</div>
				<div class="paragraph">— На щастя.</div>
				<div class="paragraph">— Чому на щастя?</div>
				<div class="paragraph">— Я знайомий з одним молодим батьком сімейства. Різновид домогосподарки. Горщики, пелюшки, соски.</div>
				<div class="paragraph">— А я тим часом щасливий, хоч і одружений. Мені зараз важко уявити своє життя без двох найдорожчих для мене людей.</div>
				<div class="paragraph">— Хто вони?</div>
				<div class="paragraph">— Дружина й дочка.</div>
				<div class="paragraph">— Ти щасливий. Тобі можна позаздрити. У тебе все просто, все ясно, все по поличках: телевізор, сім’я, квартира, майбутнє.</div>
				<div class="paragraph">— Хіба все це складно? У тебе є дівчина?</div>
				<div class="paragraph">— Дівчина? Тут я боюся зізнатися навіть собі. І тобі, природно, теж.</div>
				<div class="paragraph">— Зізнаєшся. І собі, і мені, природно, теж.</div>
				<div class="paragraph">— Твоя правда. Від тебе нічого не приховаєш.</div>
				<div class="paragraph">— Розкажи мені про свою дівчину.</div>
				<div class="paragraph">— А ти здатний уявляти?</div>
				<div class="paragraph">— Я слухаю.</div>
				<div class="paragraph">— Уяви собі людину освічену, безпосередню. Навіть розумну. В усякому разі я про неї такої думки. За свідченням своїх друзів, вона допитлива, енергійна, багато читає,</div>
				<div class="paragraph">захоплюється спортом, непогано розбирається в мистецтві, в техніці. До політики байдужа.</div>
				<div class="paragraph">— Чому?</div>
				<div class="paragraph">— Нам з колиски втовкмачують: тобі випало щастя жити в найвисокорозвинутішій, найдемократичнішій, наймиролюбнішій країні “вільного світу”, де найвищі хмарочоси і найвищий “стандарт оф лайф”. А за “залізною завісою” існує інший, ворожий, комуністичний світ, підступний і зовсім нецивілізований. Антисвіт. І людині, про яку я тобі розповідаю, це патякання остогидло. Вона чесна, і цим вона мені подобається. Але іноді я її ненавиджу. Дуже часто виявляється, що ця людина нездатна розібратися ні в самій собі, ні в своїх почуттях, ні в тому, що і хто її оточує, їй страшенно кортить випробувати все на світі, щоб нарешті знайти себе.</div>
				<div class="paragraph">— А скільки років цій людині?</div>
				<div class="paragraph">— Двадцять вісім.</div>
				<div class="paragraph">— Ми з нею ровесники.</div>
				<div class="paragraph">— Ти про кого це?</div>
				<div class="paragraph">— Ясна річ, про твою дівчину. Адже ти про неї розповідаєш?</div>
				<div class="paragraph">— Звідки ти взяв? Я хотів спочатку розповісти про себе…</div>
				<div class="paragraph">Едвард ще спав, коли хтось поклав блакитного конверта на його тумбочку. Прокинувшись, він одразу помітив листа. Він все ще не звик до життя під землею і, прокидаючись, довго не міг збагнути, де він і яка зараз пора — день, ніч, ранок, вечір? Він з подивом витріщився на низьку стелю, на картярів, що вічно не спали, на постійно увімкнені лампи денного світла і взагалі на все те нове, що відтепер його оточувало.</div>
				<div class="paragraph">Потягуючись і мружачи очі від яскравого світла, він, не поспішаючи, розпечатав конверта і почав читати.</div>
				<div class="paragraph">“Томмі, любий, здрастуй…”</div>
				<div class="paragraph">Едвард розгублено подивився на адресу:</div>
				<div class="paragraph">“Армія Сполучених Штатів</div>
				<div class="paragraph">Поштова скринька В-345/07</div>
				<div class="paragraph">Томасу Ф. Кеннану”.</div>
				<div class="paragraph">Лист, адресований мерцю… Сонливість і млявість миттю зникли.</div>
				<div class="paragraph">“Томмі, любий, здрастуй!</div>
				<div class="paragraph">Чому ти так довго не пишеш? Замість твоєї відповіді мені знову надіслали назад твого листа із безліччю якихось безглуздих штампів. Чому “Адресат вибув”? Що з тобою? Можливо, тебе перевели на інше місце? Чи це просто поштове непорозуміння? Що сталося? Що, Томмі, поясни!!! Я не знаходжу собі місця: ти мовчиш, а всі зараз страшенно стривожені, всі говорять про війну.</div>
				<div class="paragraph">Я згадую нашу останню зустріч, і мені в серце закрадається неспокій. Ще тоді ти видався мені пригніченим, чи: мось незвичайно схвильованим.</div>
				<div class="paragraph">Пишу тобі вночі. Вся тремчу від страху і важкого передчуття. Я бачила тебе в кошмарному сні. Ти прийшов у мій сон із невимовно жахливого мороку. Змучений, знову чимось стривожений. Як безтілесний дух, ти повільно наблизився до мене, і я зовсім поряд побачила твоє змарніле, бліде обличчя, твої червоні, запалені очі… Ти, напевне, не бачив мене. Ти дивився повз мене. Кудись далеко-далеко, Очі широко розплющені, а в них — дикий жах. Тривога і жах. Потім ти у відчаї закинув назад голову, закрив обличчя руками і раптом тихо-тихо застогнав. Застогнав невтішно, безпомічно, приречено. О Томмі, якби ти знав, як ти застогнав! Скільки невисловленого, нестерпного страждання, скільки душевної розгубленості було в тому болісному, нелюдському стогоні!</div>
				<div class="paragraph">Я не вірю у пророчі сни, не вірю в телепатію, але зараз мені здається, — і я не можу, я не маю сил позбутися цієї нав’язливої думки! — ти, справді ти приходив до мене. Ти шукав моєї підтримки, хотів розповісти мені про щось надзвичайно важливе і страшне. Благаю тебе — заради нашого кохання, заради всього святого, — відпиши скоріше: що сталося? Я не можу тобі цього пояснити словами, але інтуїтивно відчуваю: тобі зараз нестерпно тяжко. Щось гнітить, переслідує тебе. Мені зараз дуже хочеться бути разом з тобою і допомогти тобі. Адже коли щось стосується тебе, то це стосується й мене. А я так люблю тебе, Томмі, люблю більше за життя. Я здатна здійснити неможливе, аби допомогти тобі. Дуже хочу тебе побачити, ось зараз, цієї миті, допомогти тобі. Ти не уявляєш, що значить для мене жити без тебе хоч один день. Я думаю про тебе весь час і з кожним днем, прожитим без тебе, все дужче відчуваю свою самотність і любов до тебе. Прошу тебе: відпиши або приїзди мерщій. Любий, рідний мій, я чекаю на тебе!!! Ти чуєш? Чекаю щодня, щохвилини. Адже ми невдовзі побачимося, так?</div>
				<div class="paragraph">До скорої зустрічі! Люблю! Цілую! Жду!</div>
				<div class="paragraph"><em class="calibre14">Твоя Джейн</em>”.</div>
				<div class="paragraph">У конверті також була фотографія миловидної дівчини. На звороті напис: “Жду тебе у суботу на набережній Окленда<a href="index_split_020.xhtml#fn2" title="Місто-супутник Сан-Франціско (прим. автора)."><sup class="calibre17">[2]</sup></a>”. Розгублений Едвард тримав перед очима папірці, що тремтіли в руках. Він уже буквально нічого не бачив, крім примарного схвильованого обличчя цієї дівчини, нічого не чув, крім її квапливого шепоту, що палко благає коханого прийти до неї. Джейн зверталася до живого Кеннана, який зараз був мертвий.</div>
				<div class="paragraph">Але чому ж усе-таки загинув Кеннан? На Лоурі це пояснювали по-різному:</div>
				<div class="paragraph">НЬЮМЕН: Причина самогубства Кеннана? Мені здається, для “джі-ай” він був надто слабохарактерний. Дантовий Вергілій з цього приводу сказав:</div>
				<div class="paragraph"><em class="calibre14">Лишатись легкодухість має тут,</em></div>
				<div class="paragraph"><em class="calibre14">І має вмерти дрож перед страхами.</em></div>
				<div class="paragraph"><em class="calibre14">Як обіцяв я, ми прийшли в той кут,</em></div>
				<div class="paragraph"><em class="calibre14">Де скорбні тіні можеш ти уздріти,</em></div>
				<div class="paragraph"><em class="calibre14">Що розуму збулись блаженних пут.</em><a href="index_split_021.xhtml#fn3" title="В перекладі Є. Дроб’язка."><sup class="calibre17"><em class="calibre14">[3]</em></sup></a></div>
				<div class="paragraph">ОЛДЗ: Що тут пояснювати — була людина і немає людини. Не дивуйся, рицарю. З того часу, як ескадрилью поставили на бойове чергування, Кеннан — уже четвертий випадок.</div>
				<div class="paragraph">КАРТЛЕНД: Краще напийся, Мак. Коли я п’яний, мені здається, авжеж здається, що я в сто разів щасливіший, розумніший, сильніший, ніж я є насправді. Тому в мене завжди кожна моя клітина прагне випити. Тому мене, як тільки починаю тверезішати, завжди тягне в зашморг. Тут треба обов’язково відключатися. Інакше з глузду зсунешся… Ну, твоє здоров’я!</div>
				<div class="paragraph">ЛІНДБЕРГ: Ти ще, Мак, не розкусив служби на Лоурі. Це ж найпаскудніше місце в Штатах. Точно. Ми ж, грішні, всі хочемо влаштуватися десь якнайкраще. Риба шукає, де глибше, а людина?.. Кожен з нас хоче вибратися з цієї кротячої нори в краще життя. А це краще життя процвітає, кажуть, на тому світі. Інші, перш ніж туди потрапити, довго живуть, нащось мучаються. А Кеннан — розумник. Вибрав найлегший і найшвидший шлях на небеса.</div>
				<div class="paragraph">ГОРДОН: Правильно, Лінде, Кеннан — розумник. Слухай, Мак, притчу про наше прокляте богом місце. Дали якось дуба три лейтенанти-ракетники. Стали перед суддею Всевишнім. От бог і питає їх:</div>
				<div class="paragraph">— З яких ви місць? Де служили?</div>
				<div class="paragraph">Доповідають лейтенанти.</div>
				<div class="paragraph">Перший: Я на Алясці.</div>
				<div class="paragraph">— Важко там. Бачу, волосся в тебе порідшало, зуби повипадали. Іди в рай, сину мій.</div>
				<div class="paragraph">Другий. Я у Флоріді.</div>
				<div class="paragraph">— Розкішне місце. Тобі непогано жилося й на цьому світі. Іди собі в пекло.</div>
				<div class="paragraph">Третій: А я на Лоурі.</div>
				<div class="paragraph">— І ти теж іди в пекло. На сковорідку.</div>
				<div class="paragraph">— Дозвольте! — обурився наш брат. — Мені й так остобісіло підземне життя. Адже Лоурі гірше за пекло.</div>
				<div class="paragraph">— Тому-то я тебе, сину мій, і відправляю в геєну вогненну. Після Лоурі пекло тобі видасться раєм.</div>
				<div class="paragraph">ФАЙРСТОУН: Останнім часом Кеннан був чимось пригнічений. Уві сні горлав, стогнав, кидався. Крім того, він був одержимий якоюсь нав’язливою ідеєю: щось вираховував, креслив якісь графіки, копався в довідниках. Робив він це чомусь потай від інших. Так чи інакше, але в медичному висновку я написав: “Самогубство на грунті тимчасового божевілля”.</div>
				<div class="paragraph">ФРІКЕР: Хлопець був явно не від світу цього. Тому, мабуть, і пішов у світ інший. Він ніби з неба впав. Не людина, а схема. Розпатякував про мораль, розводився щодо політики… В нашій “печері” штовхати розмови про майбутнє світу?! Сердега!</div>
				<div class="paragraph">БРАНЛІ: Не чіпляйся, Мак! Ох, ну до чого ж воно важке, двадцяте століття! Відпочити не дають чоловіку. Звернися до самого Кеннана. Йому краще знати, чому він продірявив собі голову.</div>
				<div class="paragraph">Та Едвард уже не міг знайти спокою. Часто вчувався йому жіночий голос, благальний, ледь чутний, але вимогливий і хвилюючий. і</div>
				<div class="paragraph">Джейн чекала відповіді.</div>
				<div class="paragraph">Едвард упізнав її одразу. Вона стояла біля самої огорожі набережної. Струнка, висока на зріст дівчина років двадцяти у темно-синій спортивній куртці. Джейн напружено озиралася на всі боки. Погляд її великих сірих очей на мить затримався на людині у військовій формі.</div>
				<div class="paragraph">— Добрий день, Джейн, — просто сказав Едвард.</div>
				<div class="paragraph">Вона здивовано підвела брови.</div>
				<div class="paragraph">— Здрастуйте.</div>
				<div class="paragraph">— Я прийшов, щоб… Розумієте, Кеннан…</div>
				<div class="paragraph">— Ви товариш Томмі по службі?</div>
				<div class="paragraph">— Так…</div>
				<div class="paragraph">— А він що, не прийде сьогодні?</div>
				<div class="paragraph">— Ні, Джейн. Сьогодні він не прийде.</div>
				<div class="paragraph">— Чому? Він повинен прийти…</div>
				<div class="paragraph">— Він не прийде. Він ніколи більше не прийде.</div>
				<div class="paragraph">— Ніколи? — Джейн недовірливо усміхнулася. — Ви погано знаєте його.</div>
				<div class="paragraph">— Я зовсім не знаю Кеннана.</div>
				<div class="paragraph">— Дивно. Ви товариш Томмі по службі і зовсім не знаєте його?.. Хочете знати, який він?</div>
				<div class="paragraph">— Джейн…</div>
				<div class="paragraph">— Він постійно спізнюється на побачення. У нього завжди скуйовджене волосся. Але він найкращий. Сьогодні в нас особливий день. Сьогодні річниця нашої зустрічі. Він повинен сюди прийти. Тут ми з ним зустрічалися.</div>
				<div class="paragraph">— Мені дуже неприємно завдавати вам болю, Джейн…</div>
				<div class="paragraph">— Що з ним? — у голосі Джейн забриніла тривога.</div>
				<div class="paragraph">— Місяць тому він застрелився.</div>
				<div class="paragraph">— Неправда! — Джейн обурено тупнула ногою. Очі її стали злими.</div>
				<div class="paragraph">— Це правда, Джейн, — лагідно сказав він. — Його немає.</div>
				<div class="paragraph">— Його немає? — вона не розуміла. Очі її розширились і, не кліпаючи, з надією вдивлялися в обличчя незнайомого офіцера, що приніс їй жахливу звістку. — Не вірю! Чуєте, не вірю! Скажіть, що ви жартуєте, — в голосі, в очах, в руках — благання. — Ну, прошу, скажіть…</div>
				<div class="paragraph">— Джейн, — зупинив її Едвард. — Хіба задля жартів я відмахав сюди сотні миль? Зрозумійте ви нарешті його…</div>
				<div class="paragraph">— Не треба! — раптом вигукнула Джейн. — Не треба, не треба, не треба!</div>
				<div class="paragraph">Вона не давала йому вимовити й слова. Хотіла відтягнути ту страшну мить, коли до її свідомості дійде жорстокий зміст простих слів: його немає.</div>
				<div class="paragraph">Едвард видобув з бумажника її листи і фотографію. Мовчки подав Джейн. Вона здригнулася, відсахнулась і раптом затремтіла. Едвард відвернувся. Йому стало важко дивитись їй у вічі.</div>
				<div class="paragraph">— Заспокойтеся, Джейн, — глухо промовив, звертаючись до дівчини. — Заспокойтеся…</div>
				<div class="paragraph">— Облиште мене, — Джейн рвучко відсторонила його.</div>
				<div class="paragraph">Тремтячими руками дістала хусточку, витерла сльози. Потім, нестямно дивлячись просто перед собою, рушила до міста. Едвард наздогнав її.</div>
				<div class="paragraph">— Чому ви нічого не спитали? Чому? Адже ніхто, жодна людина не знає, навіщо він… це зробив. І я не знаю.</div>
				<div class="paragraph">Він говорив, говорив, а вона, здавалося, нічого не чула. Відсутній вираз обличчя. Пополотнілі вуста. Спустошений, нерухомий погляд. Джейн прискорила ходу. Вона йшла все швидше й швидше. Вона майже бігла, тікала від нього, і він ледве встигав за нею.</div>
				<div class="paragraph">— Дайте мені спокій, — повторювала Джейн. — Прошу вас, облиште. Мені дуже тяжко. Я й сама не знаю, чому він це вчинив.</div>
				<div class="paragraph">Едвард розгублено зупинився. Вона не знає! Хто ж тоді знає? Він пошукав очима Джейн. Її ніде не було видно.</div>
				<div class="paragraph">Від Окленда зовсім близько до Сан-Франціско. Едвард поїхав відвідати батька — старий остаточно втратив зір. Батько був удома й спокійно попивав каву в товаристві незнайомої дівчини. Після взаємних стриманих вітань (“Здрастуй, батьку!” — “А, Едвард! Привіт!”) старий відрекомендував його гості:</div>
				<div class="paragraph">— Це мій син Едвард. Працює інженером у якійсь таємничій фірмі. Зразковий син. Заявляється в отчий дім майже кожного високосного року.</div>
				<div class="paragraph">Едвард приклав указівного пальця спочатку до погона, потім до губів і виразно подивився на дівчину: ні слова про форму. Дівчина порозуміло всміхнулась і кивнула головою на знак згоди. Потім невимушено подала йому руку.</div>
				<div class="paragraph">— Анна.</div>
				<div class="paragraph">— Едвард. Дуже радий.</div>
				<div class="paragraph">— Так, так, радій, сину мій, — докинув старий Макклорі. — Дивись, як дбає про тебе твій батько. Тобі вже не доведеться утруднювати себе пошуками нареченої.</div>
				<div class="paragraph">— Щиро дякую, батьку. Зворушений твоєю увагою.</div>
				<div class="paragraph">— Ну як, подобається тобі Анна?</div>
				<div class="paragraph">— О, так. У тебе непоганий смак, батьку.</div>
				<div class="paragraph">— Тепер, сину мій, не відкрутишся від одруження.</div>
				<div class="paragraph">— Я такий щасливий, батьку, такий щасливий. Просто не можу втримати сліз. Та чи навряд ти встигнеш оженити мене.</div>
				<div class="paragraph">— Ти що, ненадовго?</div>
				<div class="paragraph">— Лише на один день.</div>
				<div class="paragraph">Час від часу Едвард крадькома поглядав на дівчину, губився у здогадах. Хто вона? Навіщо тут? її присутність чомусь дратувала його.</div>
				<div class="paragraph">— Шкода, — батько пожував губами і раптом запитав: — А не хотів би ти на цей день стати гідом?</div>
				<p class="calibre1" style="margin:0pt; border:0pt; height:1em"> </p><div class="calibre8"><img src="doc2fb_image_03000006.png" class="calibre9"/></div><div class="paragraph">— Гідом?</div>
				<div class="paragraph">— Так, гідом. Розумієш, Анна вперше в нашому місті Вона дуже хоче побачити його. Покажи їй Фріско.<a href="index_split_022.xhtml#fn4" title="Сан-Франціско."><sup class="calibre17">[4]</sup></a></div>
				<div class="paragraph">— В такий спосіб ти маєш намір мене позбутися?</div>
				<div class="paragraph">— Лише до вечора.</div>
				<div class="paragraph">Батькове прохання засмутило Едварда. Він, звичайно зовсім не проти знову побачити Фріско. Проте він приїхав сюди не як турист і тим більше не як гід.</div>
				<div class="paragraph">Щоб швидше спекатися несподіваної місії, Едвард узяв таксі і (…о, прошу пробачення, міс, я, на жаль, гід непрофесійний) став кружляти по місту. Небагатослівно відповідав на всі запитання Анни, показав визначні пам’ятки. Маркер-стріт. Хмарочос “Бенк оф Америка”. Будинок, де було прийнято рішення про заснування ООН. Японський сад. Площа “Юніон-сквер”. Парк Золоті Ворота. Російська гірка. Російська річка. Виявилося, що Анна непогано знала Фріско. Навіть пробувала орієнтуватися.</div>
				<div class="paragraph">Він же нічим не цікавився, нічого не питав. Нехай вона знає, що для нього ця екскурсія не що інше, як покірне виконання синівського обов’язку.</div>
				<div class="paragraph">Анна, здавалося, не помічала його підкреслено-ввічливої уваги. Врешті, коли він став усе частіше багатозначно позирати на годинника, вона раптом запитала:</div>
				<div class="paragraph">— А чи немає тут місця, з якого можна побачити панораму Сан-Франціско?</div>
				<div class="paragraph">— Є. Це місце називається Телеграфний пагорб. Вони піднялися на пагояб.</div>
				<div class="paragraph">— Отже, під вами, міс Анна, Телеграфний пагорб, а перед вами — затока Сан-Франціско. На її західному березі — міста-супутники Окленд і Берклі. Прямо на північ — протока Золоті Ворота. Вона з’єднує бухту з Тихим океаном. Це американські ворота в Азію. А онде й знаменитий Оклендський міст. Із шкільних підручників вам, ясна річ, відомо, чим він знаменитий…</div>
				<div class="paragraph">— Золоті Ворота… — задумливо повторила Анна. — Мені зараз пригадались інші Золоті Ворота.</div>
				<div class="paragraph">— Із бабусиних казочок?</div>
				<div class="paragraph">— Ні, містер Макклорі, вони існують.</div>
				<div class="paragraph">— В Єрусалимі, чи що? Там, здається, є такі ворота.</div>
				<div class="paragraph">— Ні.</div>
				<div class="paragraph">— Де ж тоді?</div>
				<div class="paragraph">— У Києві.</div>
				<div class="paragraph">— У Києві? Де ж це — в Києві?</div>
				<div class="paragraph">— У Східній півкулі. — Анна лукаво подивилася на Едварда. — По-моєму, містер Макклорі, якраз під нами.</div>
				<div class="paragraph">— Ну, якщо ви здійснюєте такі поїздки, то туризм, очевидно, ваше хобі.</div>
				<div class="paragraph">— Київ — моє рідне місто. — Дивлячись на ошелешеного Едварда, Анна розсміялася. — Що, не схоже? Я не жартую.</div>
				<div class="paragraph">Він недовірливо зміряв Анну очима. Їй років двадцять: п’ять. Середнього зросту. Приємне, дуже засмагле обличчя. Проста зачіска, ніякої косметики. Тверді риси чітко окреслених, трохи вигнутих уперед губ надають обличчю зосередженого, розумного і ледь насмішкуватого виразу. Куточки рота, а також брови трохи підняті: свідчення жвавого, задерикуватого характеру. Сірі очі. Довге чорне волосся вільно спадає на спину.</div>
				<div class="paragraph">— Росіяни всі такі веселі? — запитав він.</div>
				<div class="paragraph">— Ні, — жартівливо відповіла Анна. — Вони, як і американці, всі сердиті.</div>
				<div class="paragraph">— Звідки ви взяли, що американці — сердиті?</div>
				<div class="paragraph">— Якщо судити по вас про американців, то це, мабуть, найнепривітніша нація на світі.</div>
				<div class="paragraph">— Ну, якби ви одразу сказали мені, хто ви, у вас би склалася зовсім інша думка про американців.</div>
				<div class="paragraph">— Ви ж ні про що мене не запитували, містер Макклорі.</div>
				<div class="paragraph">— Бога ради, облиште нарешті це безглузде “містер Макклорі”, — спалахнув Едвард, — звіть мене просто Едвард.</div>
				<div class="paragraph">— Гаразд, Едварде.</div>
				<div class="paragraph">— І батько теж гарний. Хоч би натякнув. Чи не вступив старий у компартію?</div>
				<div class="paragraph">— Не знаю. Але навряд.</div>
				<div class="paragraph">— Звідки ж тоді такі зв’язки?</div>
				<div class="paragraph">— З Іспанії.</div>
				<div class="paragraph">— Ага. Зрозуміло. Ви теж були добровольцем? Билися проти Франко?</div>
				<div class="paragraph">— Моє прізвище Волосожар.</div>
				<div class="paragraph">Іронічна посмішка вмить зникла з обличчя Едварда. Дочка Волосожара? Він з дитинства знав історію трагічної загибелі її батька.</div>
				<div class="paragraph">…До окопу швидко наближався німецький танк. Він мчав прямо, не звертаючи. Як на маневрах.</div>
				<div class="paragraph">Троє в окопі очікували, коли танк підійде ближче. Хоча третій, на думку двох інших добровольців Інтернаціональної бригади, до уваги не брався. Худорлявий, інтелігентного вигляду очкарик у шкіряному реглані, з карткою “Преса” на капелюсі, покурював собі люлечку і, мов нічого не помічаючи, цікавився фактами:</div>
				<div class="paragraph">— Я пишу про міжнародну солідарність з Іспанією. Я брав інтерв’ю у президента Асаньї, у генерала Лукача, у Пасьйонарії.<a href="index_split_023.xhtml#fn5" title="Асанья Мануель (1880–1940) — іспанський політичний і державний діяч, літератор, юрист. У 1936–1939 рр. — президент республіки. Після перемоги франкістів емігрував до Франції."><sup class="calibre17">[5]</sup></a> Зараз я хочу взяти інтерв’ю у вас, простих волонтерів свободи, просто з передової.</div>
				<div class="paragraph">— Зараз, — різко відповів йому один із бійців, американець, — не до інтерв’ю. Ми вже три тижні сидимо в окопі. В одному й тому ж окопі. Просто неба. Під вогнем ворога. Три тижні поспіль фашисти хочуть прорвати фронт. За всяку ціну! І три тижні поспіль — щодня! — танкові атаки, наскоки маврітанської кінноти, вогонь артилерії, рукопашні сутички, а з неба німецькі “юнкерси” й італійські “савойї” спочатку кидають листівки “Здавайся!”, а за ними — тонни бомб.</div>
				<div class="paragraph">…Здається, немає в світі такої сили, яка зможе зупинити цей клятий танк. Самовпевнений, безжалісний. Як сам фашизм.</div>
				<div class="paragraph">— Про що ж йому розповісти, Джо? — включився в розмову його товариш, німець. — Як жахливо кричать бородаті марокканці, коли озвіріло пруть в атаку? Як ридають над убитими дітьми матері? Чи показати йому бомби, що не вибухнули, бо були начинені піском замість вибухівки? Хай він прочитає записки, знайдені в піску: “Ваші брати робітники не хочуть вас убивати. Рот фронт!”</div>
				<div class="paragraph">Чи, може, нехай подивиться на акуратно спаковані ящики, що їх учора скинули фашисти на парашутах? У них — порубані на шматки тіла його співвітчизників, радянських льотчиків-добровольців. Ні, про все це йому важко розповісти в короткому інтерв’ю. Дуже важко, Джо.</div>
				<div class="paragraph">— Так, спостерігати, ясна річ, замало, Вернер. Можна і вдома накатати: “Всі народи, всі континенти піднялись проти…” або: “Із співом “Інтернаціоналу” йдуть в атаку доблесні…” Ніж займатися подібною писаниною, краще б сам узявся за зброю! Та спробуй розтлумач йому наш девіз: “За вашу і нашу свободу!” Спробуй доведи йому, що за нашим окопом-Мадрід, Москва, Париж, Нью-Йорк — увесь світ. За цю місію візьмись ти, Вернере. А в мене язик погано підвішений. Ах, він каже, що не зробив жодного пострілу! За все життя! Вельми й вельми шкода. До речі, в нас теж були мирні професії.</div>
				<div class="paragraph">— Ого, Джо, він каже, фронт — скрізь. Лінія фронту, виявляється, проходить усюди — по пристанях портів, по книжкових полицях, крізь мітингові зали. Красиво. Дуже красиво говорить, Джо. Журналіст, одне слово. Писака. Вчився недаремно. За його словами, можна брати участь у боротьбі з фашизмом, перебуваючи в будь-якому куточку земної кулі. І гвинтівки, і гранати — не єдина зброя проти фашизму. Даремно, значить, ми нидіємо у цьому смердючому окопі, Джо. Зовсім не обов’язковий наш запал. Сиділи б ми з тобою десь у такій місцині, де стріляють тільки корки з-під шампанського…</div>
				<div class="paragraph">…Танк зовсім близько. За сотню кроків. Уже можна роздивитися емблему на його броні: орел, що хижо розпластав крила…</div>
				<div class="paragraph">Очі журналіста вп’ялися в танк палаючим поглядом. Руки судомно стислися в кулаки. В міцно зціплених зубах— давно погасла люлька. Про що він думав? Ніхто зараз не може сказати, про що думав тієї хвилини Андрій Волосожар. Ніхто не чекав того, що сталося наступної миті. Полетіли на дно окопу карточка “Преса” і шкіряний реглан. Рука жадібно схопила з бруствера зв’язку грана г. Він підвівся на повний зріст.</div>
				<div class="paragraph">— Но пасаран!!!<a href="index_split_024.xhtml#fn6" title="Вони не пройдуть! — гасло бійців Інтернаціональних бригад (ісп.)."><sup class="calibre17">[6]</sup></a></div>
				<div class="paragraph">Здалося, що від бойового кличу антифашистів здригнулося небо і замовкла на мить канонада.</div>
				<div class="paragraph">Здалося (з окопу, чи що?): невисокий був ніби цей журналіст, а став вищий за хмари.</div>
				<div class="paragraph">З танка пролунала кулеметна черга. Журналіст похитнувся. Звичним рухом поправив окуляри.</div>
				<div class="paragraph">— Но пасаран! — твердо повторив він. — І рішуче ступнув уперед. Назустріч танку.</div>
				<div class="paragraph">Можливо, у нього забракло сили кинути важку в’язку гранат. Можливо, він вирішив діяти напевно. Ніхто зараз не може сказати, про що думав в останню хвилину свого життя Андрій Волосожар. Він зупинив танк, кинувшись під його гусениці.</div>
				<div class="paragraph">— То ви дочка Волосожара? — запитав Едвард.</div>
				<div class="paragraph">Анна заперечливо похитала головою.</div>
				<div class="paragraph">— Значить, просто у вас одне прізвище?</div>
				<div class="paragraph">— Ні.</div>
				<div class="paragraph">— Доведеться зв’язатися з Інтерполом, — жартівливо зауважив Едвард. — Пахне рецидивом.</div>
				<div class="paragraph">— Не варто, — посміхнулася Анна. — Волосожар — мій псевдонім.</div>
				<div class="paragraph">— І ви з’явилися до мого батька спеціально для того, щоб повідомити про це?</div>
				<div class="paragraph">— Мені був потрібен іспанський щоденник Волосожара. Ваш батько зберіг його.</div>
				<div class="paragraph">— Зрозуміло. Колекціонуєте реліквії бойової слави. Дуже романтично. Але я маю сумнів, що мій татусь допоможе вам у цій справі.</div>
				<div class="paragraph">— Він віддав мені щоденник.</div>
				<div class="paragraph">— Знов розиграш? Тільки я знаю, як мій старий дорожить цим зошитом. Він усе життя почувається винним перед тим хлопцем І не віддасть вам його щоденника навіть за зір.</div>
				<div class="paragraph">— Я не жартую, Едварде. Щоденник у мене. Я пояснила Джону Макклорі все: хто я, чому прибрала такий псевдонім і навіщо мені потрібен іспанський щоденник. Він віддав мені його.</div>
				<div class="paragraph">— Так просто взяв і віддав?</div>
				<div class="paragraph">— Так. Просто взяв і віддав. Ось він. — Анна розкрила сумочку і показала Едвардові старого зошита.</div>
				<div class="paragraph">— Цікаво… Навіщо ж він вам?</div>
				<div class="paragraph">— Мене з дитинства захопила робота Волосожара. Це був чудовий журналіст. Він загинув. І багато не встиг зробити, дописати. Я взяла собі його ім’я, аби продовжити його роботу. Я переконана, що життя багатьох людей не закінчується смертю. Мета його життя стала моєю метою.</div>
				<div class="paragraph">— А в чому полягає його… тобто тепер ваша робота?</div>
				<div class="paragraph">Дівчина не відповіла. Здавалося, вона навіть не почула його запитання. Спершися рукою на кам’яну балюстраду, уважно вдивлялася вдалину, де на заході повільно поринала в океан червона куля сонця. Обрій палав. Заграва в небі. Заграва в океані. На заході похмуро жевріли безформні, ніби розпечені до червоного хмари. Вогненним протуберанцем злетів угору химерний слід реактивного винищувача. Від самого обрію до затоки пролягли по воді яскраво-червоні відблиски. В них було щось тривожне і зловісне.</div>
				<div class="paragraph">— Там, де сідає сонце, — В’єтнам, — раптом сказала Анна.</div>
				<div class="paragraph">— У тому, що ви добре знаєте географію, я вже пересвідчився, — відгукнувся Едвард.</div>
				<div class="paragraph">— І можливо, — задумливо продовжувала вона, — це зовсім не захід палає на обрії, а криваві відблиски пожеж.</div>
				<div class="paragraph">— А тепер я остаточно переконався, що ви росіянка. Чи ж можливо в такий вечір говорити про політику? Озирніться навкруги, подивіться на Фріскд, Погляньте, як сонце без допомоги філософського каменю щедро обсипало золотом місто. Золоті будівлі. Золоті набережні. Золоті кораблі. Золоті вершини каліфорнійських гір. Я вже не кажу про Золоті Ворота. Хіба це не гарно? Далебі, це місце недаремно пов’язане із золотою лихоманкою.</div>
				<div class="paragraph">— Тут золото. Там кров. І хто знає, чи не ці золоті кораблі, що стоять на рейді, завтра заллють кров’ю В’єтнам? Хіба це не гарно?</div>
				<div class="paragraph">— Ні. Це, мабуть, називається комуністичною пропагандою.</div>
				<div class="paragraph">— Не меліть дурниць, Едварде. Я просто хотіла відповісти на ваше запитання. Волосожар писав книгу про всевітнє людське братерство. Про вічне, природне прагнення людей до єдності. Незважаючи ні на які кордони, відстані і расові перепони. Він писав репортажі про боротьбу республіканської Іспанії, про міжнародну солідарність з її народом. Він попереджав людей про близькість світової катастрофи, закликав їх до єдності. Тоді Іспанія була першою битвою другої світової війни. Зараз першою битвою третьої може стати В’єтнам. Він перетворений на полігон, яким колись була Іспанія. Там перевіряються теорії, зброя, щоб надалі результати випробувань використати на інших театрах воєнних дій. Тому кожна бомба, скинута нині на В’єтнам, спрямована проти кожної людини, проти всього людства. І, зрозуміло, проти вас, Едварде.</div>
				<div class="paragraph">— Мене це, вибачте, не обходить. Для них я недосяжний. Ні фізично, ні морально. Я зараз надто відособлений, Анно. І від мирської суєти, і від людей. Я закопався в землю і замкнувся в собі, мов лялечка.</div>
				<div class="paragraph">— Мені щиро жаль вас.</div>
				<div class="paragraph">— Дуже вдячний.</div>
				<div class="paragraph">— Не ображайтесь, Едварде. Мені справді вас жаль, тому що ви помиляєтесь. Від проблем століття не можна сховатися навіть під землею. Є чимало меж, що розділяють людей. Меж найрізноманітніших. Межі — річки, гірські хребти. Межі — моря, паралелі, меридіани. Селянські межі. Паркани. Межі — гроші, межі — влада, мова, релігія, колір шкіри. І стіни квартир — теж межа. Ви ж хочете вкритися за стіною байдужості. Але ця стіна — ілюзія. Вона не встоїть і повалиться під натиском часу.</div>
				<div class="paragraph">Захід догоряв. Хмари, що розпласталися по обрію, стали схожі на величезні тліючі головешки у згасаючому багатті.</div>
				<div class="paragraph">Деякий час вони мовчали. Першим порушив мовчання Едвард.</div>
				<div class="paragraph">— Ви багато бачили, Анно. Я, правда, чув, що журналісти неохоче дають інтерв’ю, але мені дуже хочеться знати: що ж найцікавіше в світі? Що найвизначніше? Яке ваше найсильніше враження за кордоном?</div>
				<div class="paragraph">— Страшенно хочеться додому, на Батьківщину.</div>
				<div class="paragraph">— У Київ?</div>
				<div class="paragraph">— Звичайно.</div>
				<div class="paragraph">— Мабуть, красиве місто?</div>
				<div class="paragraph">— Дуже. Приїздіть у гості, побачите. У Києва своє неповторне обличчя. Хоч воно схоже на обличчя Фріско. Київ теж на пагорбах. Теж дуже багато зелені, парків. У нього теж є Золоті ворота. Дніпровська широчінь так само чудова, як затока Сан-Франціско, а ваш міст через протоку Золоті ворота точнісінько як пішохідний міст через Дніпро.</div>
				<div class="paragraph">— Вам, я бачу, подобається проводити паралелі, — зауважив Едвард. — В’єтнам — Іспанія. Півострів Індокитай — Піренейський півострів. Київ схожий на Фріско. Їхні обличчя дуже схожі. Значить, є міста-антиподи. І антиподи — країни? Антисвіти?..</div>
				<div class="paragraph">— Про що ви, Едварде?</div>
				<div class="paragraph">— Про одну мою нав’язливу ідею. Для вас, звичайно, не секрет, що наші країни не дуже дружать.</div>
				<div class="paragraph">— Поки що, на жаль, так.</div>
				<div class="paragraph">— Одного разу під час виконання службових обов’язків— я повинен цілу добу сидіти і витріщатися на власне відображення — мені раптом примарилося, що на мене дивиться мій антипод. Так, так, антипод — дуже схожа на мене людина, людина-двійник. У військовій формі. Лейтенант. Але радянський. Ми з ним протистоїмо один одному. Будь-яке зіткнення між нами потягне за собою взаємне знищення. Жахливу катастрофу, подібну до анігіляції. Як у світі елементарних частинок.</div>
				<div class="paragraph">— Мені здається, — задумливо сказала Анна, — що ви людина дуже вразлива, неспокійна, рефлективна. Чи не живе цей антипод усередині вас? Як дух протиріччя?</div>
				<div class="paragraph">— Ні. По-моєму, не живе.</div>
				<div class="paragraph">— Ви цього певні?</div>
				<div class="paragraph">— Цілком. Зовсім недавно я пройшов рентген.</div>
				<div class="paragraph">— Даремно ви жартуєте. Я серйозно.</div>
				<div class="paragraph">— Я теж.</div>
				<div class="paragraph">— Значить, за вашою теорією, ми з вами античастинки? Так би мовити, рядові представники різних світів. І наша доля — катастрофа, перетворення в ніщо?</div>
				<div class="paragraph">— В усякому разі наші світи йдуть до цього.</div>
				<div class="paragraph">— Дайте мені вашу руку.</div>
				<div class="paragraph">Він послухався і раптом відчув міцний потиск руки.</div>
				<div class="paragraph">— А я думав — ворожити будете.</div>
				<div class="paragraph">— Просто я подумала, що катастрофи можна уникнути.</div>
				<div class="paragraph">— Чи не з допомогою рукостискань?</div>
				<div class="paragraph">— Коли дружать окремі люди, то братаються міста, народи, країни. Я пропоную вам дружбу. Я дуже хочу, щоб дружили наші народи.</div>
				<div class="paragraph">Потиск Едварда у відповідь був теж міцним і щирим.</div>
				<div class="paragraph">Наступного дня вранці Едвард і Анна разом прийшли в аеропорт. Анна відлітала першою. Едвард незграбно простягнув їй букет бузку.</div>
				<div class="paragraph">— На прощання, — промимрив він, дивлячись убік. — Від когось я чув, що бузок дарують тому, кого… хто… — Він довго не міг дібрати потрібне слово.</div>
				<div class="paragraph">Анна занурила обличчя в букет, намагаючись заховати в квітах трохи розгублену посмішку.</div>
				<div class="paragraph">Едвардові запам’яталось: Анна повільно піднімалася по трапу в літак, прощально махала йому. Як смертельно поранені звірі, ревли літаки. Навколо метушився, штовхався, схлипував безликий натовп пасажирів і проводжаючих. З будівлі аеропорту долинала сумна, неймовірно сумна музика.</div>
				<div class="paragraph">Уривчасте виття сирени.</div>
				<div class="paragraph">Динаміки на Лоурі байдуже повідомили:</div>
				<div class="paragraph">— Оголошується надзвичайне становище. Бойова готовність — підвищена.</div>
				<div class="paragraph">Особовому складу було заборонено виїзд з території бази.</div>
				<div class="paragraph">В усіх підземних спорудах різнобарвними вогнями транспарантів спалахнули пульти, заметушилися стрілки на шкалах приладів, замерехтіли на екранах осцилографів зелені змійки синусоїд. Едвард перевіряв готовність системи наведення. Поряд з ним біля пульта заправки ракети паливом вовтузилися Торлоу й Картленд. Останній, як завжди, був під градусом.</div>
				<div class="paragraph">— Чує моє серце, — зітхав Картленд, — бути сьогодні тривозі.</div>
				<div class="paragraph">— Бойовій? — запитав Едвард.</div>
				<div class="paragraph">— Не знаю, — стенув плечима Картленд. — Коли оголошують тривогу, то нам не доповідають, — бойова вона чи учбова. Тривога, та й годі!</div>
				<div class="paragraph">— І більше нічого не говорять?</div>
				<div class="paragraph">— Ну, іноді зі штабу стратегічного авіаційного командування дають ввідну. Вона завжди однакова. Зміст її приблизно такий. Несподіваним маневром, — Картленд змінив голос, явно когось удаючи, — противник сконцентрував великі контингенти своїх військ на кордонах держав “вільного світу”. Його стратегічна авіація піднялася в повітря і взяла курс на Американський континент. Підводні човни вийшли на вихідні бойові позиції. Для захисту національної безпеки і свободи в усьому світі наказую: всіма силами і засобами завдати попереджувального удару по скупченнях військ і стратегічних військових базах противника…</div>
				<div class="paragraph">Перевіряючи прилади, Едвард відкрив задню кришку блока настройки програмного механізму. Звідти раптом випала блакитна папка. Едвард швидко підняв її і став перегортати папери, що лежали в ній. Можливо, ця папка, яка належала, очевидно, Кеннану, з’ясує причини його загибелі? На аркушах — формули, графіки, таблиці розрахункових даних… Нічого цікавого. Едвард хотів був сунути папку в стіл, коли йому на очі потрапив складений учетверо аркуш паперу великого формату. Він машинально розгорнув його і побачив контурну карту північної півкулі Землі. Декілька еліптичних кривих з’єднували точку поблизу Денвера і ряд точок у східній частині Європи. На карті особливо вирізнялася червона жирна лінія, проведена просто через Північний полюс. Вона починалась від Лоурі і впиралася в невелике кружальце, акуратно заштриховане червоною тушшю. Поруч з кружальцем — дві червоні плями, мов дві краплі крові.</div>
				<div class="paragraph">— Значить, мого попередника цікавила ціль, на яку запрограмовано “Титани”, — прошепотів він. — І здається, Кеннан визначив її.</div>
				<div class="paragraph">У пункті управління висіла величезна політична карта світу. Едвард переніс координати цілі на карту. Географічна широта 50°27?, географічна довгота… Він був приголомшений результатом.</div>
				<div class="paragraph">— Бути цього не може! — голосно й чітко вимовив він уголос.</div>
				<div class="paragraph">Офіцери повернулися в його бік. Едвард поклав папку в свій стіл і, не не звертаючи ні на кого уваги, похитуючись, пішов до виходу.</div>
				<div class="paragraph">— Що з ним, Дик? — здивовано спитав Торлоу Картленд. — Перебрав, чи що?</div>
				<div class="paragraph">Торлоу знизав плечима. Потім махнув рукою і промовив:</div>
				<div class="paragraph">— Усі ми психопати!</div>
				<div class="paragraph">Едвард піднявся на поверхню. Швидше геть, подалі від Лоурі, від цього диявольського місця! Він ішов, не розбираючи дороги, розгублений, здивований, схвильований. Перед очима невідступно стояло акуратно заштриховане червоною тушшю невеличке кружальце, що позначало ціль. Поряд з ним, наче бризки закипілої крові, кілька пролитих крапель туші.</div>
				<div class="paragraph">Нагорі було похмуро. Мрячив дрібний дощ. Все довкола було забарвлене в одноманітний сірий колір — і похмуре весняне небо, і пустельні кам’янисті гори, і мокрі бетонні плити над шахтами. Був чи то вечір, чи то ранок. Далеко-далеко на заході в сірій туманній імлі розчинилося плато, а там, де земля непомітно перейшла в небо, сумно маячив блідий сонячний диск.</div>
				<div class="paragraph">Тут не було нічого вартого уваги, крім каміння і хмар. І це сіре каміння здавалося дзеркальним відображенням таких самих сірих хмар. Ніщо не пом’якшувало мертвого пейзажу — ні травинки, ні кущика, ані деревця. Лише безладне нагромадження голих прямовисних скель і вулканічних конусів. Тут усе нагадувало про смерть. Смерть причаїлася над бетонними плитами шахт. Смерть дивилася моторошними черепами з жовтих попереджувальних щитів: “Заборонена зона! Стрільба без попередження!” Смерть сунула бетонною дорогою нескінченним потоком автомашин і тягачів: вони перевозили вантажі на спорудження пускових комплексів сусідньої бази. “Гнізда великих птахів”, як бездонні колодязі, цілодобово поглинали бетон, устаткування, ракети, людей. Новий Світ нестримно занурювався в пітьму. В легкових автомобілях хвацько котили офіцери в формі інженерного корпусу армії. Блискучі мундири. Золото погонів. Знаки розрізнення. На зосереджених обличчях тупа заклопотаність…</div>
				<div class="paragraph">В Едвардовій пам’яті спливло обличчя Ньюмена, його розповідь про цю місцевість:</div>
				<div class="paragraph">“Колись тут був вулканічний край. Виверження вулканів несли спустошення і смерть. Люди, безпомічні, безсилі розібратися в причині вивержень, в страху залишили свої помешкання і шукали порятунку від смерті. Але вулкани невблаганно наздоганяли їх. Люди згоряли в потоках лави, гинули під градом каміння, задихалися від вулканічних газів.</div>
				<div class="paragraph">Вулкани вселяли в людей забобонний страх перед таємничими силами природи. Їм ввижалося, що в похмурих глибинах землі існував ворожий світ злих могутніх духів, які ненавиділи людей і все земне.</div>
				<div class="paragraph">Іноді вулкани заспокоювалися. Чулися лише притишені підземні поштовхи та легеньким серпанком куріла над кратерами пара.</div>
				<div class="paragraph">По-звірячому зачаївшись, вулкани ждали свого часу. Люди знали це і жили в постійній тривозі.</div>
				<div class="paragraph">Здіймались раптом до хмар яскраво-червоні вихори полум’я, кружляли в дикому танку над вершинами і знову втягувалися назад у кратери. Кривавою загравою обагрялося небо, немов його охоплювало вогнем. Вулкани пробуджувалися!</div>
				<div class="paragraph">З жахливим гуркотом шугали вгору гігантські стовпи розпечених газів. Клубочачись і розростаючись в усі боки, вони набували грибовидної форми. Чорна завіса хмар зловісно закривала сонце, день перетворювався в ніч. Пекельну пітьму раз у раз розтинали сліпучі блискавки. З моторошним виттям вилітали з кратерів розпечені багатотонні вулканічні бомби, стрімко пронизували атмосферу і падали назад на землю і людей нищівною лавиною каміння й попелу…”</div>
				<div class="paragraph">І ось тепер смерть знову причаїлася в глибоких шахтах, видовбаних у згаслих вулканах.</div>
				<div class="paragraph">Геть знесилений, Едвард ледве дістався до “Печери” і знеможений впав на ліжко, Сірими крижинами напливали одна на одну стіни, предмети втратили чіткі контури. Перед очима невідступно стояло червоне кружальце.</div>
				<div class="paragraph">Ніхто з мешканців “Печери” не звернув на нього уваги. Частина “троглодитів” уже вилежувалася в ліжках, вмираючи від нудьги і неробства. Картярська збірна грала чергову партію. З-за перегородки лунала знайома мелодія. З другого ярусу ліжок громоподібно ревів радіоприймач: хтось із “трогів” увімкнув його на повну потужність і, очевидно, мав від цього втіху. Диктор читав в’єтнамську хроніку:</div>
				<div class="paragraph">“…французьким товариством народної допомоги відправлені у В’єтнам санітарні машини”.</div>
				<div class="paragraph">“…відомий американський співак Дін Рід, що перебуває зараз в Берліні, передав 4800 марок фонду допомоги В’єтнаму”.</div>
				<div class="paragraph">“…Кассіус Клей відмовився одягти військову форму і вирушити у В’єтнам”.</div>
				<div class="paragraph">“…Палата депутатів конгресу Мексіки прийняла заяву, яка засуджує бомбардування В’єтнаму…”</div>
				<div class="paragraph">“Японські докери відмовилися вантажити військові вантажі на американські судна, що йдуть у В’єтнам…”</div>
				<div class="paragraph">Дивно. Щось подібне він десь чув. Чи читав. Едвард досадливо поморщився. Підводить пам’ять! Склероз, чи що? Як він міг забути іспанський щоденник Волосожара? Перед очима спливли пожовклі від часу сторінки:</div>
				<div class="paragraph">“…на Мадрідському фронті з’явилися хірургічні автомобілі (пересувні операційні) — дар руху Міжнародної солідарності з Іспанією”.</div>
				<div class="paragraph">“…в Берліні на допомогу Іспанії жертвують навіть жебраки і безробітні”.</div>
				<div class="paragraph">“…норвезька команда пароплава “Титаніан”, взнавши про те, що вона повинна доставити вибухові матеріали для Франко, залишила корабель”.</div>
				<div class="paragraph">“…газета “Ченьбао” відзначає зростання руху солідарності з іспанським народом у Китаї. Привертає увагу той факт, що в гуртожитках бейпінських студентів хоровий спів популярної пісні “Захищайте Мадрід” став загальним явищем”.</div>
				<div class="paragraph">“…під головуванням лідера Всеіндійського національного конгреса Неру в Індії створений комітет по наданню допомоги республіканській Іспанії”.</div>
				<div class="paragraph">До дійсності Едварда повернув голосний вигук. Горлав Брайлі. Він лежав у своїй незмінній позі. Його ліжко було ближче за інші до вхідних дверей, і на нього звичайно скидали всю пошту.</div>
				<div class="paragraph">Повернувшись до бункера, Брайлі, як завжди, завалився на паку газет і журналів. Зараз він їх читав. Читав оригінально, по-своєму: запускав під себе руку, відривав клаптик газети і голосно декламував його зміст.</div>
				<div class="paragraph">Перекидаючись час від часу короткими репліками, Брайлі слухали кілька “трогів”. Одночасно вони дивилися телепередачу. На екрані якийсь діяч агітував американський народ “зрівняти з землею Ханой”. Намагаючись його перекричати і тим самим привернути до себе увагу, Брайлі горлав на весь голос:</div>
				<div class="paragraph">— Пожежник Роберт Бенкс із Філадельфії добився феноменального результату в конкурсі на тривалість сну. Без допомоги лікувальних препаратів він проспав сто сім годин!</div>
				<div class="paragraph">— А тебе можуть обігнати, Малюк, — завважив Саттон. — На всякий пожежний випадок запишись у пожежники.</div>
				<div class="paragraph">— Заткни пельку! — ліниво обірвав його Брайлі.</div>
				<div class="paragraph">“…на початку тижня міністр оборони радився з начальниками штабів армії, авіації, флоту і морської піхоти. Обговорювалося питання про можливість блокади В’єтнаму”.</div>
				<div class="paragraph">— Ц-це вже п-пахне п-порохом, — прокоментував Торлоу.</div>
				<div class="paragraph">— П-порохом, — передражнив його Саттон. — Атомом не хочеш?</div>
				<div class="paragraph">— Не каркай! — Брайлі заплющив очі, потягнувся всім тілом. — Ех, заснути б так років на двісті-триста! Прокинувся — скрізь спокій, порядок. Ніяких сутичок. Ніяких проблем. Живи собі на втіху.</div>
				<div class="paragraph">Лайнувшись, Брайлі знов засунув під себе руку в пошуках інформації. На його обличчі з’явився вираз здивування. Він навіть трохи підвівся зі свого ліжка.</div>
				<div class="paragraph">— Гей, ти, наміснику Кеннана на цьому світі! — звернувся він до Едварда. — Тобі страшенно щастить. Знову лист. Від неї. Ха-ха-ха! Одержуй!</div>
				<div class="paragraph">Не встиг Едвард хоч щось збагнути, як Брайлі, звісившись з ліжка, тицьнув йому в руки поштовий конверт Едвард подивився на адресу.</div>
				<div class="paragraph">“Армія Сполучених Штатів.</div>
				<div class="paragraph">Томасу Ф. Кеннану…”</div>
				<div class="paragraph">Знову лист від Джейн. Його руки мимовільно розпечатали конверт.</div>
				<div class="paragraph">“Здрастуйте, добрий незнайомцю!</div>
				<div class="paragraph">На жаль, я не знаю, як вас звуть. Та я чомусь упевнена, що цей лист так само потрапить до вас, як і мій минулий лист до Томмі. Прошу вибачити мені. Ви вчинили благородно, гуманно, а я… Вам, мабуть, неважко буде зрозуміти мій стан того дня. Я люблю Томмі. Люблю так, як ніколи більше не полюблю. І він мене любив. Ми з ним уже призначили день весілля. І в мене лишилося все, що так гнітить мене і що я збережу до останніх своїх днів. Обручки. Фата нареченої. І чудове кухонне господарство — я мріяла про сімейне життя. А зараз замість фати я наділа жалобу. В своєму горі я не змогла розпитати вас про Томмі. Мені зараз багато що незрозуміло. Точніше, я нічого не розумію: чому він, такий життєрадісний, такий мрійливий, раптом заподіяв собі смерть? Чому? Зараз Ви — єдина жива нитка, що пов’язує мене з ним, і до Вас’ єдине моє прохання: напишіть мені про нього. Чи напишете Ви мені лише кілька рядків, чи все, що знаєте про нього, — все одно я буду Вам безмежно вдячна. Але тільки напишіть, прошу! З нетерпінням жду Вашого листа. Вірю — Ви напишете!</div>
				<div class="paragraph">З повагою</div>
				<div class="paragraph"><em class="calibre14">Д. Лоусон</em>”.</div>
				<div class="paragraph">“…життєрадісна, ексцентрична вдова, — горлав Брайлі, — сорока трьох років, ріст шість футів, міцної будови, шукає серйозного знайомства з веселим молодиком. Бажані високі брюнети, що люблять подорожувати”.</div>
				<div class="paragraph">— Так це ж моя доля! — вигукнув, не відриваючись від карт, Ліндберг.</div>
				<div class="paragraph">Зусебіч посипалися репліки:</div>
				<div class="paragraph">— Збирай чемодан, Лінде!</div>
				<div class="paragraph">— Та прихопи з собою пару “бляшанок”!</div>
				<div class="paragraph">— Придадуться на кухні!</div>
				<div class="paragraph">— Ха-ха! Яєчню смажити!</div>
				<div class="paragraph">— Використай ядерну енергію в мирних цілях!</div>
				<div class="paragraph">З динаміка гучномовного зв’язку, що висів над вхідними дверима, почулося дзвінке клацання і зловісне потріскування. В “Печері” одразу все стихло. Замовк програвач за перегородкою. Затихли бадьорі голоси. Зблідли обличчя. Застигли посмішки. Нерухомо завмерла в повітрі піднята рука з картою. Брайлі з відкритим ротом здивовано втупився в динамік. Губи його нервово посіпувались.</div>
				<div class="paragraph">— Увага! Лейтенантові Макклорі негайно з’явитися на пункт управління для прийняття бойового чергування! Повторюю…</div>
				<div class="paragraph">Метісон люто плюнув у напрямі динаміка. Брайлі віртуозно вилаявся. Голос Мефістофеля, який знов затягнув за перегородкою:</div>
				<div class="paragraph"><em class="calibre14">Сатана радіє там,</em></div>
				<div class="paragraph"><em class="calibre14">радіє там…</em></div>
				<div class="paragraph">заглушив останні слова з динаміка і перші прокльони “трогів”.</div>
				<div class="paragraph">На лівій руці Ньюмена червоніла пов’язка з написом “04” (оперативний черговий). Поруч з ним за столом сидів незадоволений Фрікер. Його повинен був замінити Едвард на посту помічника оперативного чергового.</div>
				<div class="paragraph">— За запізнення даруй, Фрік. Зовсім забув про чергування. Година за мною.</div>
				<div class="paragraph">— Я звик. Кеннан був таким самим розтелепою.</div>
				<div class="paragraph">— Навряд чи таким. Порівняння явно не на користь Кеннана.</div>
				<div class="paragraph">— До речі, ти мені зараз нагадуєш його не тільки цим.</div>
				<div class="paragraph">— Чим же ще?</div>
				<div class="paragraph">— Виглядом. Напередодні самогубства він мав точнісінько такий зацькований вигляд.</div>
				<div class="paragraph">— Дається взнаки підземна екзотика. Незабаром акліматизуюся.</div>
				<div class="paragraph">— Тільки не поріши себе раніше.</div>
				<div class="paragraph">— Не турбуйся. Я ще встигну спокутувати перед тобою свою провину.</div>
				<div class="paragraph">Едвард швидко продивився записи у вахтовому журналі, перевірив апаратуру, секретні документи і розписався в журналі прийому чергування. Фрікер, вручивши йому ключ від пульта, поплентався в “Печеру”. Через прочинені двері пункту управління було довго чути, як голосно відлунювали в тунелі його кроки.</div>
				<div class="paragraph">Знову звична обстановка. Стерильна чистота, кондиціоноване повітря. Неонове світло, від якого обличчя Ньюмена скидається на обличчя утопленика. Пульти. Телефони. “Тривожний сейф”. Праворуч на черговій хвилі надокучливо потріскує приймач зв’язку. Едвард зрушив ручку настройки. Стрілка повільно попливла по шкалі. Париж, Монтевідео, Москва, Токіо…</div>
				<div class="paragraph">Невеликий армійський приймач з написом на табличці: “Увага! Ворог підслуховує!” вмістив у себе величезний світ. Весь світ, охоплений тривогою. Ефір — розтривожений вулик. В дикій вакханалії звуків змішалися писк морзянки, шурхіт перешкод, сплески музики, схвильована мова — російська, англійська, французька… Свідомість вловлювала зміст зрозумілих будь-якою мовою слів: “напалм… президент… мітинг… В’єтнам… блокада…”</div>
				<div class="paragraph">Із дзеркальної панелі пульта просто у вічі дивиться відображення. Едвард кивнув йому, але воно тільки гидливо скривилося. Воно було безбарвним, примарним, наче з того світу. Змарніле неголене обличчя, темні круги під очима, зім’ята форма. І знову знайомий голос, його, Едварда власний голос ятрить розпалений мозок:</div>
				<div class="paragraph">“Отже, тепер над “і” всі крапки. Тепер тобі відома ціль. Ціль, заради якої ти служиш. Чудове, мирне місто приречене на загибель. Вона перебуває тут, ця загибель, на Лоурі, в боєголовці “Титана”. І ще в твоїх руках, Едварде. При нападі фашистів на цю країну їхні перші бомби впали на Київ. Люди підняли місто з руїн і попелу. Тобі судилося його знову зруйнувати”.</div>
				<div class="paragraph">“Облиш. Хто я такий, щоб впливати на світову історію? І хто ти такий? Лейтенант Антимакклорі. Елементарна частинка. Нікчема. Шматок гарматного м’яса”.</div>
				<div class="paragraph">“Помиляєшся. Я — твоя протилежність. Ти — смерть. Я — життя”.</div>
				<div class="paragraph">В мозок знову вдирається голос із приймача:</div>
				<div class="paragraph">“…сенатор Фулбрайт закликає уряд США припинити бомбардування Північного В’єтнаму”.</div>
				<div class="paragraph">“…уряд Польської Народної Республіки заявив…”</div>
				<div class="paragraph">“…я, домогосподарка, мати трьох дітей, протестую…”</div>
				<div class="paragraph">“Я сенатор… — пробубонів в унісон із приймачем Антипод. — Я уряд… Я домогосподарка…”</div>
				<div class="paragraph">“Хто ж ти такий врешті-решт? — вибухнув Едвард. — Ракетник чи домогосподарка? Чи Наполеон?”</div>
				<div class="paragraph">“…екіпаж австралійського судна “Бунару” відмовився перевезти військовий вантаж у Південний В’єтнам”.</div>
				<div class="paragraph">“Я екіпаж”, — уперто повторював Антипод.</div>
				<div class="paragraph">Едвард вимкнув приймач. Йому стало не по собі, Що це? Різновид психозу?</div>
				<div class="paragraph">Оглушливо задзеленчав черговий телефон. Ньюмен зняв трубку,</div>
				<div class="paragraph">— Оперативний черговий “Вулкана” майор Ньюмен слухає… Так. Зв’язок у нормі. Очікується сильний вітер? Зрозуміло. Слухаюсь.</div>
				<div class="paragraph">Ньюмен поклав трубку і записав повідомлення в оперативний журнал. Випадково він поставив пляму. Едвард звернув увагу, що почерк Ньюмена був схожий на почерк Кеннана. Такий же розгонистий, з характерним нахилом. Здавалося, що запис у журналі і розрахунки траєкторій польоту “Титана” були зроблені однією людиною!</div>
				<div class="paragraph">— Послухайте, Ньюмен, — сказав Едвард, — а ви справді знаєте, на яку ціль запрограмовано “Титан”?</div>
				<div class="paragraph">Пауза. Ньюмен продовжував писати в журналі.</div>
				<div class="paragraph">— Навіщо вам так багато знати?</div>
				<div class="paragraph">— Я серйозно. Мені треба докопатися до однієї істини.</div>
				<div class="paragraph">— Ну й копайтеся собі на здоров’я. Тільки ради бога, не викопайте ще одного Хіггінса.</div>
				<div class="paragraph">— Я копався. Хіггінса, правда, мені викопати не довелося, однак при розкопках я знайшов розрахунки траєкторії.</div>
				<div class="paragraph">Ньюмен зблід. Перо авторучки затремтіло й зупинилося, не дописавши до кінця слово.</div>
				<div class="paragraph">— Значить, ви…</div>
				<div class="paragraph">— Так.</div>
				<div class="paragraph">— Але як ви знайшли?</div>
				<div class="paragraph">— Випадково. Під час перевірки обладнання. Певний, що цю папку бачив і Кеннан.</div>
				<div class="paragraph">— Не знаю. Далебі, не знаю. Я не виймав її з тих пір, як закінчив розрахунки.</div>
				<div class="paragraph">Ньюменові явно не сподобалося відкриття Едварда.</div>
				<div class="paragraph">— Відтоді, як я знаю ціль, — сказав Едвард, — я не знаю спокою.</div>
				<div class="paragraph">— Що ж вас так хвилює?</div>
				<div class="paragraph">— Ціль. Це жахливо. І злочинно.</div>
				<div class="paragraph">— Але це ж не ви її намітили.</div>
				<div class="paragraph">— Ви просто не знаєте, що таке Київ. Чудове місто. Колиска російської цивілізації. Для мене зруйнувати Київ — значить зруйнувати цивілізацію, вбити сотні тисяч невинних.</div>
				<div class="paragraph">— Не говоріть дурниць, Макклорі. Чудове місто, цивілізація, люди. Ви знали, куди йшли, і свідомо наділи форму “джі-ай”. Якщо ви хочете бути завжди ситим і вдягненим, якщо ви не проти гарантованого заробітку і гарної репутації на додаток, то не робіть мелодрами з історії з ціллю. Дивіться на життя простіше. Пошліть під три чорти сантименти. Плюньте на них тисячу і один раз. Адже армія вам дає усе необхідне — гроші, харчі тільки для того, щоб ви в потрібний момент повернули ключа у положення “пуск”. Решта вас не обходить… Ваша справа — виконувати накази.</div>
				<div class="paragraph">— Ви говорите жахливі речі. Свої вбивства нацисти виправдовували так само: нам наказали, ми вбивали.</div>
				<p class="calibre1" style="margin:0pt; border:0pt; height:1em"> </p><div class="calibre8"><img src="doc2fb_image_03000007.png" class="calibre9"/></div><div class="paragraph">— Свята простота! Хто ж після Нюрнберга буде повторюватись: зводити крематорії, вішати на воротах “Кожному своє”, в поті чола свого перетворювати рід людський на абажури, мило, ковдри та інший ширвжиток, а лише потім у попіл. Погодьтеся, Макклорі, метод вельми примітивний. Це в наше атомне століття. Кустарництво, та й годі. Раціональніше перетворювати людей на попіл зразу. Невдовзі ви до всього звикнете. Вас не мучитимуть докори сумління. Найжахливше видаватиметься вам простим і буденним заняттям. Правильно вам сказав тоді Брайлі: незабаром ви станете таким самим “трогом”, як і всі. До того ж будь-який з них поверне ключа не задумуючись.</div>
				<div class="paragraph">Едвард був збентежений позицією Ньюмена. Він мовчки ввімкнув телевізор візуального огляду шахти. На екрані з’явилося зображення головної частини ракети. Едвард покрутив на панелі ручку управління рухом телекамери по вертикалі шахти. “Титан” проповз по екрану від боєголовки до двигунів.</div>
				<div class="paragraph">— Ось вона, ракета “Титан”, яку ви мені так художньо розписували, — сказав він Ньюмену. — Спочатку вона була для мене просто осердям колосальної потенційної енергії. Якоюсь неживою, гігантською конструкцією, ущерть напханою електронікою. Тепер я дивлюся на це по-іншому. В цій махині злилися докупи метал, політика, страх, цивілізація, смерть, електроніка, праця, життя. Навіть сотні тисяч життів.</div>
				<div class="paragraph">— А може, й справді — життя? — докинув Ньюмен. — Хіба справа тільки в Києві? Чому ви не думаєте про інші цілі? Ви виявляєте співчуття до однієї конкретної людини, до двох, до мільйона. Але одного чудового дня сумлінно повернете ключ і знищите чотири мільярди. Адже якщо “Титан” вразить Київ, почнеться ланцюгова реакція світової катастрофи.</div>
				<div class="paragraph">Едвард мимоволі перевів погляд на стіну, де висіла політична Карта світу, різнокольорова, як абстрактна картина. Вона була незвичайна, ця карта. В центрі — Північний полюс. Навколо нього — концентричні кола паралелей. Вид на земну кулю згори. Карта світу нагадувала мішень. Земна куля стала мішенню.</div>
				<div class="paragraph">— Так, я пам’ятаю, — задумливо сказав він. — “Титан” — ракета класу “Земля — Земля”. Вона спочиває в шахті, як гігантський меч, вкладений у піхви. Ядерний дамоклів меч, що висить над світом.</div>
				<div class="paragraph">Едвард подивився в очі Ньюмену.</div>
				<div class="paragraph">— Тоді навіщо ви розрахували ціль? Навіщо ви проробили цю пекельну роботу, коли ціль — Земля?</div>
				<div class="paragraph">Ньюмен опустив голову, його пальці, що нерухомо лежали на столі, нервово забарабанили по склу. На вилицях напнулися жовна.</div>
				<div class="paragraph">Він пильно поглянув у вічі Едварду.</div>
				<div class="paragraph">— Гаразд, — рішуче промовив він. — Я розповім вам. До Лоурі я літав штурманом на бомбардувальнику. Маршрут звичайний: авіаносець “Індепенденс” — В’єтнам. Я бачив наслідки своїх польотів. Аерофотознімки зруйнованих “стратегічних об’єктів”. Буддійські храми. Греблі. Школи. Дитячі садки. Все заради досягнення миру. Все в ім’я гуманізму. Розумієте?</div>
				<div class="paragraph">— Хто ж вас змушував обирати такі цілі?</div>
				<div class="paragraph">— А нам і не давали певних цілей. Бомбардування по площах. Наказ був гранично простий: такий-то квадрат, знищити все живе. Ракети, напалм, бомби. Район позначався: “Зона випаленої землі”. Знову ж таки все задля благополуччя в’єтнамців.</div>
				<div class="paragraph">— І ось одного разу роль небесного благодійника вам набридла і ви вирішили змінити клімат…</div>
				<div class="paragraph">— Ні. Вам це важко буде зрозуміти, Макклорі. Кадровий військовий, ветеран війни раптом відмовився воювати і відіслав президентові всі свої нагороди.</div>
				<div class="paragraph">— Справді дивно… До чого тут ваші нагороди?</div>
				<div class="paragraph">— Мене двічі нагородили одним і тим самим орденом. Одного разу за ліквідацію важливого фашистського аеродрому, вдруге — за те, що я перетворив на попіл велике в’єтнамське село. Цей клятий останній орден змусив мене замислитися. Вийшло так, що коли я раніше бився проти Гітлера, то на схилі віку мені довелося відстбювати режим одного з його південнов’єтнамських шанувальників. Я відмовився воювати у В’єтнамі. Мені здавалося тоді, що я воюю проти самого себе. Відтоді мене цікавлять цілі, які для нас обирають.</div>
				<div class="paragraph">— Вас же могли судити.</div>
				<div class="paragraph">— Так, могли. Їх утримали мої заслуги перед Штатами. Обійшлося тим, що заслали аж сюди. А ви що, злякалися б?</div>
				<div class="paragraph">— Мене не обтяжують заслуги перед Штатами. Крім того, в політиці я — пас.</div>
				<div class="paragraph">— Ясно. Земна кулька, зупинись, я хочу зійти.</div>
				<div class="paragraph">— Ні. Просто політика — справа політиків. Причому справа темна, і, відверто кажучи, я не розумію цієї в’єтнамської війни. Та й яке, власне, відношення маю я до В’єтнаму?</div>
				<div class="paragraph">— Як яке? Приміром, ви могли б туди завербуватися. Там непогано платять. Набагато більше, ніж тут.</div>
				<div class="paragraph">— Дякую. На бійні я вже працював. Там, між іншим, теж непогано платили.</div>
				<div class="paragraph">— Значить, поле діяльності в джунглях для вас не підходить? Ну, а якщо, припустимо, через В’єтнам розпочнеться світова війна. Що тоді? Ви, ясна річ, теж будете осторонь?</div>
				<div class="paragraph">— Мені здається, перш ніж випаруватися, я ще встигну пожити.</div>
				<div class="paragraph">— Ви так спокійно сказали; випаруватися. Б’юся об заклад — ви жодного разу не бачили ядерного вибуху.</div>
				<div class="paragraph">— Бачив.</div>
				<div class="paragraph">— Де ж?</div>
				<div class="paragraph">— У кінохроніці. Вибух “Бейкер” у лагуні атола Бікіні.</div>
				<div class="paragraph">— Це не те. Зовсім не те. Ваш співбесідник бачив цей вибух на власні очі. Страхіття! Тисячі сонць! Мільйони градусів. Мільярди атмосфер! На багато миль навколо все вирує, все обертається на пару, на попіл, на ніщо. В голову приходять думки про страшний суд, про кари небесні. Ви б там змогли переконатися наочно, що коли бог створив світ за тиждень, то ми можемо обернути його творіння на порох за один день. І хтозна, може, він уже почався сьогодні, цей день? А мені зовсім не хочеться повторювати долю Ізерлі…</div>
				<div class="paragraph">Несподівано пролунав різкий вібруючий гудок. На панелі зв’язку зі штабом стратегічного авіаційного командування тривожно заблимало червоне світлове табло “Виклик”. На екрані телевізора зв’язку з’явилося зображення чергового генерала. Поки Ньюмен настроював телевізор, генерал по-риб’ячому беззвучно ворушив губами і збуджено тіпався, мов на електричному стільці.</div>
				<div class="paragraph">— “Вулкан”! “Вулкан”! — нарешті прохрипів позивний Лоурі. Ньюмен узяв мікрофон.</div>
				<div class="paragraph">— Оперативний черговий “Вулкана” слухає.</div>
				<div class="paragraph">— Якого біса ви зійшли з чергової радіохвилі на приймачі зв’язку?! — загорлав генерал. — Бойова тривога! Бой-о-ва тривога! Ви мене розумієте — бойова!!! Я — “Аполлон”. Прийом.</div>
				<div class="paragraph">— Я — “Вулкан”. Вас зрозумів. Бойова тривога.</div>
				<div class="paragraph">Екран згас. Закусивши верхню губу, Ньюмен кілька секунд нерухомо стояв перед темним екраном. Квапливо заклацав телетайп. З букводрукуючого каналу вискочила і зазміїлася вузька друкована стрічка із закодованим наказом. Ньюмен відкрив “тривожний сейф” і витяг звідти пакет великого формату, перекреслений по діагоналі жирною червоною лінією. Пакет був скріплений п’ятьма сургучними печатками і перев’язаний тонкою мотузкою. Ньюмен порівняв зміст наказу в пакеті з шифровкою, одержаною з телетайпа. Обличчя його стало сірим.</div>
				<div class="paragraph">— Сигнал “Ініціатива”, — глухо промовив Ньюмен. — Бойова готовність номер один. Це — війна.</div>
				<div class="paragraph">Бойова тривога!</div>
				<div class="paragraph">На екранах телевізорів замерехтіли зображення ракет, на індикаторних панелях пультів заблимали різнобарвні контрольні лампи і сигнальні транспаранти. В пунктах управління зарокотів підсилений мікрофоном голос Хіггінса, що віддавав перші бойові команди:</div>
				<div class="paragraph">— Оголошується готовність номер один! Подати живлення на борт ракет!</div>
				<div class="paragraph">— Перевірити готовність двигунів!</div>
				<div class="paragraph">— Перевірити боєголовки!</div>
				<div class="paragraph">Едвард автоматично набрав на пульті потрібну схему.</div>
				<div class="paragraph">— Відкрити плити над шахтами!</div>
				<div class="paragraph">Несподівано пролунав короткий сигнал сирени. На його пульті й на пульті Ньюмена яскраво заблимали червоні транспаранти — сигнал несправності.</div>
				<div class="paragraph">— Що сталося? — гримнув голос Хіггінса: кожна несправність, що виникала на будь-якій шахті Лоурі при передстартових перевірках, одразу ж відбивалася на центральному пульті в штабі бази.</div>
				<div class="paragraph">— Несправність в енергосистемі шахти, пане генерал! — доповів Ньюмен.</div>
				<div class="paragraph">Обличчя генерала на чорно-білому екрані телевізора зв’язку потемнішало.</div>
				<div class="paragraph">— Послати в шахту аварійну групу! — загорлав він. — Несправність усунути негайно!</div>
				<div class="paragraph">В блокгауз пункту управління за сигналом були негайно викликані всі офіцери шахти “3”. У шахту Ньюмен послав Макклорі і Картленда.</div>
				<div class="paragraph">Невдовзі вони з’явилися на екрані телевізора. Макклорі став перевіряти кабелі, а Картленд відкрив електричний щит. Судячи з того, як він раз у раз енергійно трусив головою, було зрозуміло, що він докладає зусиль, аби протверезіти. Раптом на екрані телевізора щось яскраво спалахнуло. В усі боки від електрощита посипались іскри. Трусячи обпеченою рукою, Картленд відскочив убік… і несподівано закляк на місці. Очі його неприродно розширилися. Здавалось, вони ось-ось вилізуть з орбіт.</div>
				<div class="paragraph">В пункті управління тієї ж миті погасло світло, одночасно спалахнули плафони аварійного освітлення і голосно зацокотів секундомір пуску ракети. Всі “троги” здригнулися, немов по них пропустили електричний струм.</div>
				<div class="paragraph">— У шахті ввімкнулася автономна система запуску ракети! — доповів у мікрофон Ньюмен. — Набираю схему аварійного блокування запуску.</div>
				<div class="paragraph">Він увімкнув кілька тумблерів. Знов спалахнув червоний транспарант. Одночасно пролунав аварійний гудок сирени.</div>
				<div class="paragraph">— Команда в шахту не проходить, — доповів Ньюмен. — Розпочався пусковий відлік часу. За дві хвилини ракета злетить.</div>
				<div class="paragraph">Розмірене цокання у зловісній тиші сповнювало жахом. Секунда, ще секунда… Час спливав нестерпно повільно. Хвилювання зростало. Паралізовані моторошним очікуванням катастрофи, офіцери з’юрмилися перед телевізором. Затамувавши подих, люди мовчки чекали фатального кінця.</div>
				<div class="paragraph">— Вона не злетить-шахта закрита плитою.</div>
				<div class="paragraph">— Якщо ракета вріжеться в плиту, то всім нам капець.</div>
				<div class="paragraph">Брайлі промовив ці слова ледь чутно, але їх вловили всі. І, немов збагнувши їх страшний смисл, Брайлі схопив мікрофон і заволав на весь голос:</div>
				<div class="paragraph">— Картленд! Чого ж ти ждеш?! Відкрий плиту! Нехай вона летить!</div>
				<div class="paragraph">Картленд панічно метнувся до одного з вентилів на трубопроводі й гарячково став відкривати його. Почулося сичання стисненого повітря…</div>
				<div class="paragraph">Плита над шахтою зсунулась, і Едвард побачив блакитний круг з рожевими хмарами — Землю.</div>
				<div class="paragraph">У центрі круга на самому вістрі ракети він побачив невеличке кружальце, заштриховане червоною тушшю.</div>
				<div class="paragraph">Перед очима в нього з’явилася площа міста з яскравими квітами, усміхненими обличчями людей…</div>
				<div class="paragraph">Секунда, і на місці площі — руїни, обвуглені дерева, глибокі тріщини в асфальті. Людей немає. Від них лишилися тільки чорні тіні на асфальті й стінах напівзруйнованих будинків.</div>
				<div class="paragraph">Ще секунда… На місці круга інше місто, третє, четверте… Знайомі силуети Ейфелевої вежі, Вестмінстера, Капітолія, Акрополя, єгипетських пірамід…</div>
				<div class="paragraph">Руїни. Руїни…</div>
				<div class="paragraph">Місто.</div>
				<div class="paragraph">Руїни…</div>
				<div class="paragraph">…Клубочиться гриб атомного вибуху — яскраві, контрастні чорно-білі тіні. Люди падають від вибухової хвилі, затуляючись руками від сліпучого світла.</div>
				<div class="paragraph">…Усміхнені люди. Дружні потиски рук.</div>
				<div class="paragraph">…Люди в касках, у страшних протирадіаційних костюмах-масках на фоні руїн і пожеж.</div>
				<div class="paragraph">…Обличчя Анни. Музика.</div>
				<div class="paragraph">…Темрява. Тиша.</div>
				<div class="paragraph">…Чорне небо. Тиша.</div>
				<div class="paragraph">Едвард рішуче відіпхнув Картленда і закрив вентиль. Сичання повітря, плита над шахтою повільно наповзає на блакитний круг. Картленд спробував перешкодити Едварду, але той ударом кулака збив його на долівку.</div>
				<div class="paragraph">Напружену тишу пункту управління несподівано порушив гидкий металевий скрегіт. Хтось відчинив двері, які вищали на шарнірах, мов сирена. Всі здригнулися.</div>
				<div class="paragraph">До пункту управління вбіг захеканий Картленд. Чорне від кіптяви обличчя, розкуйовджене волосся, в очах — смертельний жах.</div>
				<div class="paragraph">— Мені шкода вас, леді і джентльмени! — прохрипів він, притулившись до двірного отвору. — Зараз ви всі розлетитесь на молекули! Зараз вона… — Картленд показав чорною обпеченою рукою вгору і раптом, схлипнувши, вибухнув безумним реготом, який луною покотився по тонелю.</div>
				<div class="paragraph">Секундомір пуску ракети незворушно продовжував передстартовий відлік часу.</div>
				<div class="paragraph">Едвард дивився вгору. Кругла плита повільно наповзала на блакитний круг і поступово закривала його: видовище, схоже на затемнення сонця.</div>
				<div class="paragraph">Через кілька днів на сторінках світової преси з’явилася замітка такого змісту: “За повідомленнями американських інформаційних агентств, у південно-східній частині США стався потужний підземний поштовх. На думку спеціалістів, поштовх є наслідком вулканічної і тектонічної діяльності, характерної для цього району земної кулі”.</div>
				<p class="calibre1" style="margin:0pt; border:0pt; height:1em"> </p>
		
		</body></html>
