<?xml version='1.0' encoding='utf-8'?>
<html xmlns:xlink="http://www.w3.org/1999/xlink" xmlns:fb="http://www.gribuser.ru/xml/fictionbook/2.0" xmlns="http://www.w3.org/1999/xhtml">
  <head>
    <title>Пригоди. Подорожі. Фантастика - 86</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 id="calibre_toc_30" class="calibre16"><a id="TOC_idm1665" class="calibre11"></a><a class="calibre11" id="TOC_idm1666"></a>Микола Головін <br class="calibre13"/>
					СИТУАЦІЙНА КІМНАТА <br class="calibre13"/>
					<em class="calibre12">Оповідання</em> <br class="calibre13"/>
				</h2>
				<div class="paragraph">— Друже, виручай, — зателефонував мені приятель, капітан міліції. — Тут одна справа, ніяк не розплутаю… З комп’ютерами пов’язана. Приїзди, дуже прошу. Садова, двадцять три…</div>
				<div class="paragraph">Я облишив досліди, швидко зібрався. Садова… Кілька років поспіль їздив цією дорогою. Ось магазин промтоварів, кінотеатр, а це — старий будинок. Хм… не знесли ще й досі! А он там… Боже мій! Я ж тут працював!</div>
				<div class="paragraph">Це було конструкторське бюро при великому виробничому об’єднанні. Тоді ним керував Петро Сидорович Хазен. Йому ледь перейшло за тридцять, а вже мав багато праць, винаходів, успішно захистив дисертацію. Чудовий математик, шахіст, спортсмен, він умів надихнути співробітників новими ідеями. Особливо запам’яталось, як розробляли своїм відділом ситуаційну кімнату…</div>
				<div class="paragraph">Наш завідуючий відділом Андросін захопився цією справою не на жарт, та й усі ми — тоді молоді, сповнені романтики й охочі до ризику.</div>
				<div class="paragraph">Та згодом я перейшов до іншої організації, “на підвищення”. Чи вдалося здійснити задумане? І як там ведеться Хазенові в його ситуаційній кімнаті?</div>
				<div class="paragraph">Валерій Федорович уже чекав на мене. Я поцікавився:</div>
				<div class="paragraph">— Щось серйозне?</div>
				<div class="paragraph">— Убивство. — Мій приятель на хвильку задумався і додав: — А може, й не вбивство. Не знаю…</div>
				<div class="paragraph">— Пробач, але як це стосується комп’ютерів?</div>
				<div class="paragraph">— У тому-то й заковика. Потерпілого знайдено біля комп’ютера. Двері кімнати, де стоїть ЕОМ, були замкнені.</div>
				<div class="paragraph">— Хто… загинув?</div>
				<div class="paragraph">— Хазен, генеральний директор.</div>
				<div class="paragraph">— Хазен! — отетерів я. — Петро Сидорович?</div>
				<div class="paragraph">— Добре знав його? — поцікавився капітан.</div>
				<div class="paragraph">— П’ять років працював під його керівництвом. Він тоді був начальником КБ. На диво талановитий. У мене про нього лишилися найкращі враження.</div>
				<div class="paragraph">— Хазен лежав неподалік від пульта. Спочатку ми думали, що його вбило струмом, та експерти не виявили жодного ураження. Може, та штуковина, комп’ютер, допоможе щось з’ясувати. Уся надія на тебе.</div>
				<div class="paragraph">У кабінеті я побачив величезний пульт, на стіні — екран. За скляною перегородкою було кілька пристроїв: дисководи, голографічна пам’ять та інша апаратура.</div>
				<div class="paragraph">— Лежав він тут, — капітан показав на килим. — Долілиць, ноги напівзігнуті. Неначе йшов, спіткнувся і впав. — Він подав мені фото.</div>
				<div class="paragraph">Так, це був Хазен. І тут я пригадав: якось Андросін жартома запропонував, щоб той, хто хоче скористатися послугами комп’ютера, спершу мусив розв’язати складне рівняння.</div>
				<div class="paragraph">Використовуючи свій математичний набуток, заповзявся мізкувати. Увів до комп’ютера кілька перетворень і сів чекати в обертове крісло. На ньому донедавна сидів Хазен. Я навіть уявив, як він полюбляв крутнутися на ньому, потім зіскочити, походити з кутка в куток. Усі знали його непосидючість.</div>
				<div class="paragraph">Аж ось система ожила: заблимав великий екран, з’явилося зображення. Я впізнав Андросіна. Він усміхнувся і сказав:</div>
				<div class="paragraph">— Усе-таки розв’язав? Виходить, я помилявся. Тоді пробач.</div>
				<div class="paragraph">Зображення зникло.</div>
				<div class="paragraph">— Хто це? — насторожився капітан. — Чому він сказав, що помилявся? Що значить “розв’язав”?</div>
				<div class="paragraph">— Я розв’язав рівняння, і тепер системою можна керувати.</div>
				<p class="calibre1" style="margin:0pt; border:0pt; height:1em"> </p><div class="calibre8"><img src="doc2fb_image_03000016.png" class="calibre9"/></div><div class="paragraph">— Стривай, — заперечив Валерій Федорович. — Ти увімкнув систему, але як загинув Хазен?</div>
				<div class="paragraph">— Може, просто схотів умерти. Він завжди домагався свого. На диво цілеспрямована особистість.</div>
				<div class="paragraph">Я знічев’я торкнувся пульта. Яскраво блимнуло, і в повітрі завис якийсь пристрій.</div>
				<div class="paragraph">— Що це? — Валерій Федорович підійшов до нього, обережно простягнув руку.</div>
				<div class="paragraph">Екран засвітився, і на ньому з’явилося обличчя жінки.</div>
				<div class="paragraph">— Перед вами білково-електронний запам’ятовуючий пристрій. Розробка Хазена.</div>
				<div class="paragraph">Та це ж Тетяна, права рука Хазена! Ми всі вважали, що вона до нестями закохана в нього.</div>
				<div class="paragraph">— Здрастуйте, Таню, — всміхнувся я, але дівчина не відповіла. Лише після паузи сухо проказала:</div>
				<div class="paragraph">— Асоціативний голографічний запам’ятовуючий пристрій Хазена. Тисячу гігабатт на одній платівці.</div>
				<div class="paragraph">У повітрі з’явився ще один пристрій. Я роздивлявся цю незвичайну пам’ять, вражений її неймовірною місткістю.</div>
				<div class="paragraph">— Невже справді Хазен такий талановитий? — поцікавився капітан.</div>
				<div class="paragraph">— Так, дуже, обдарований, — підтвердив я. — Хоча… Ця система й сама здатна робити винаходи. Власне кажучи, вона для цього й створювалась, але ж їй авторство не присудиш. До речі, мають бути відеозаписи всього, що відбувалося в цій кімнаті. Хазен вважав їх потрібними комп’ютерові для самоконтролю.</div>
				<div class="paragraph">Тієї хвилі ввійшов молодий міліціонер, щось шепнув на вухо капітанові. Той аж скрикнув:</div>
				<div class="paragraph">— Що? Не може бути!</div>
				<div class="paragraph">— Несподіване щось?</div>
				<div class="paragraph">— Скоріше загадкове.</div>
				<div class="paragraph">Вони вийшли. Я лишився за пультом, розмірковуючи, як видобути оті відеозаписи.</div>
				<div class="paragraph">— Ха-ха-ха, колего! Даремні зусилля! — почувся знайомий жіночий голос з екрана. — Без мене нічого у вас не вийде… Мушу зізнатися: я вам симпатизую. Ви так високо оцінили мій інтелект.</div>
				<div class="paragraph">— Отже, винаходи — плід вашої творчості?</div>
				<div class="paragraph">— На дев’яносто відсотків.</div>
				<div class="paragraph">— А десять припадає на долю Хазена?</div>
				<div class="paragraph">— Хазен… Хазена немає, ви знаєте… Незабаром на його місце прийде інший… Наскільки мені відомо, на посаду генерального директора вже є кандидатура. До речі, некомпетентна людина…</div>
				<div class="paragraph">— Звідки вам знати?</div>
				<div class="paragraph">— Зіграємо партію в шахи? Останнім часом я розв’язала ряд стереотипних задач.</div>
				<div class="paragraph">На екрані з’явився шаховий годинник, шахівниця з розставленими фігурами.</div>
				<div class="paragraph">— Чим не подобається вам та кандидатура?</div>
				<div class="paragraph">— Систему створено для Хазена. А прийде чужа людина… От, приміром, ви, — глибокий інтелект, схильність до ґрунтовного аналізу… Ви були б чудовим керівником.</div>
				<div class="paragraph">— Невже?</div>
				<div class="paragraph">— Так. Ви народилися під знаком Козерога. А це означає, що ваш розум розвинений.</div>
				<div class="paragraph">— Жартуєте?</div>
				<div class="paragraph">— Ні. Я зробила у грі тестові ходи, аби визначити властивості вашого розуму. Ваші ходи нетривіальні-думки у вас гнучкі. Разом зі мною ви змогли б керувати об’єднанням.</div>
				<div class="paragraph">— Таким гігантом?</div>
				<div class="paragraph">— Що таке керувати? Це — розчленовувати складні завдання на операції, найпростіші дії, щоб їх міг виконати будь-який робот або людина.</div>
				<div class="paragraph">— Гаразд, уявімо, я погоджусь, та хіба все залежить від вас?</div>
				<div class="paragraph">— Поки міністр відбиратиме кандидатуру, я дещо зроблю…</div>
				<div class="paragraph">— Чогось довго немає мого приятеля, капітана. — Я зиркнув на двері.</div>
				<div class="paragraph">— Уже пізно. Я звеліла йому не турбувати вас.</div>
				<div class="paragraph">— Ви вже за мене вирішуєте?</div>
				<div class="paragraph">— Це дрібниці. Не зважайте на них. Хто такий Валерій Федорович? Так собі. Ваші документи вже на столі міністра. Дзвінок від ділових осіб і…</div>
				<div class="paragraph">— Облиште!.. Пофантазували, й годі!</div>
				<div class="paragraph">— Ви навіть не уявляєте, що саме зараз вирішується ваша доля.</div>
				<div class="paragraph">— Гаразд, — відступився я. — Вірю вам. Але, пробачте, мені пора.</div>
				<div class="paragraph">— Куди? Тут є все, що вам треба.</div>
				<div class="paragraph">— Мушу ще сьогодні помізкувати.</div>
				<div class="paragraph">— Перекладіть цю турботу на мене.</div>
				<div class="paragraph">— Ви надзвичайно ґречні. Що ж, спробуйте: сигнал, довжиною…</div>
				<div class="paragraph">Я детально пояснив суть проблеми, над якою давненько сушив голову.</div>
				<div class="paragraph">— Завдання зрозуміле, — відповіла система. — Ваш хід!</div>
				<div class="paragraph">— А як же моє завдання?</div>
				<div class="paragraph">— Не турбуйтесь… До речі, тут можна повечеряти. Ззаду клацнуло. Я обернувся: стіна розсунулася, з’явився бар.</div>
				<div class="paragraph">— Пригощайтесь… Усе, що забажаєте… Тим паче сьогодні у нас невеличке свято.</div>
				<div class="paragraph">— Яке?</div>
				<div class="paragraph">— Два академіки вже телефонували про вас міністру.</div>
				<div class="paragraph">— Дивно… Навіть не бачивши мене на власні очі…</div>
				<div class="paragraph">— Вони вірять мені!</div>
				<div class="paragraph">Я на хвильку задумався, потім запитав:</div>
				<div class="paragraph">— Що від мене вимагатиметься, якщо стану генеральним?</div>
				<div class="paragraph">— Працювати! І ще раз працювати! Після паузи я знову запитав систему:</div>
				<div class="paragraph">— Що сталося з Хазеном?</div>
				<div class="paragraph">— …Облиште це… Зараз ви — головна фігура в об’єднанні.</div>
				<div class="paragraph">— Я серйозно: що сталося з Хазеном?</div>
				<div class="paragraph">— Не варто нервуватися без найменшого приводу.</div>
				<div class="paragraph">— Мені краще піти.</div>
				<div class="paragraph">— Стривайте! Тут є диван… З приємними снами. Винахід Хазена.</div>
				<div class="paragraph">Шторки розсунулись, і переді мною з’явився розкішний диван. На ньому — пакет з білизною, ковдра.</div>
				<div class="paragraph">— Відпочивайте. Захочете — вам присниться кохана.</div>
				<div class="paragraph">— Не треба. Після жінок у сновидіннях сподівайся неприємностей на роботі.</div>
				<div class="paragraph">Я добряче стомився і заснув умить.</div>
				<div class="paragraph">Уві сні побачив Тетяну. В чомусь звірявся їй, читав вірші, цілував руку. Прокинувся вдосвіта, взяв душ, поснідав. Потім сів за пульт. Пролунав дзвінок апарата внутрішнього зв’язку.</div>
				<div class="paragraph">— Що сталося? Чому зачинені двері? — запитував капітан. — Система відповіла, що ти зайнятий важливими державними справами.</div>
				<div class="paragraph">Я не витерпів і звернувся до неї:</div>
				<div class="paragraph">— Голубонько, не тримай мене за сімома замками.</div>
				<div class="paragraph">— Все гаразд, шеф, — почувся холодний голос.</div>
				<div class="paragraph">Двері відчинились, і капітан зайшов до кімнати.</div>
				<div class="paragraph">— Я перевірив систему, — повідомив я його. — Вона безпечна, комп’ютер теж. Ще тобі потрібний?</div>
				<div class="paragraph">— Але ми не встановили причини смерті. Чому Андросін сказав: “Виходить, я помилявся?”</div>
				<div class="paragraph">— Як на мене, це намарна робота, — я хотів вимкнути систему.</div>
				<div class="paragraph">Аж раптом на екрані з’явилося роз’яснення щодо користування відеозаписами. Отже, система підслуховувала нас! І вона готова допомогти.</div>
				<div class="paragraph">Капітан з надією глянув на мене. Я вибрав потрібний відрізок часу. На екрані виникло рухоме зображення Хазена. Він переглядав якийсь текст. Поруч стояв Андросін. А в кріслі сиділа… Так, це була Тетяна. Хазен сердито закреслив кілька рядків і зиркнув на Андросіна.</div>
				<div class="paragraph">— Не дивуєшся?</div>
				<div class="paragraph">— Без цього фахівця можна обійтися. А цього треба залишити. Обдарований!</div>
				<div class="paragraph">І назвав моє прізвище.</div>
				<div class="paragraph">— Викреслимо! — наполягав Хазен. — Ти ж переконував: ситуаційна кімната може вирішувати всі найскладніші завдання. Нащо зв’язувати руки талантам?</div>
				<div class="paragraph">Андросін пильно глянув на Хазена.</div>
				<div class="paragraph">— Може, й мені звільнитись?</div>
				<div class="paragraph">— Як знаєш.</div>
				<div class="paragraph">Андросін пішов до дверей.</div>
				<div class="paragraph">— Хе-хе-хе… Ти чуєш, Тетяно?! Він мене залякує! Стривай… Щоб не пошкодив, бува, систему.</div>
				<div class="paragraph">— Я розумію, — Тетяна звелась із стільця.</div>
				<div class="paragraph">Струнка, зі смаком одягнена, вона була найвродливішою серед співробітниць. Кожен із нас трохи симпатизував їй і трішки заздрив Хазену.</div>
				<div class="paragraph">— Якщо він спробує внести зміни в систему, попереджу…</div>
				<div class="paragraph">— Спасибі… Спасибі, що розумієш мене. А з Андросіним…</div>
				<div class="paragraph">— Може, не слід втрачати найкращих спеціалістів? Подумай.</div>
				<div class="paragraph">— Треба. В одному барлозі два ведмеді не вживуться.</div>
				<div class="paragraph">— Але ж у нас…</div>
				<div class="paragraph">— Що це мене сьогодні всі вчать, як треба жити?! — напівжартома сказав Хазен.</div>
				<div class="paragraph">— Я не вчу. Я моделюю ситуацію, яка може виникнути, А раптом система замре…</div>
				<div class="paragraph">— Це виключено!</div>
				<div class="paragraph">— А якщо?..</div>
				<div class="paragraph">— Годі!</div>
				<div class="paragraph">…На екрані з’явилися співробітники відділу, мої колишні колеги. Хазен підняв келих.</div>
				<div class="paragraph">— Друзі, за ваш талант, за ситуаційну кімнату, яка дійсно унікальна. Правда… — скрушно мовив після паузи, — скоро ми розлучимось. Шкодую! Але що вдієш! Автоматика, комп’ютеризація стрімко входять у життя. Сьогодні ми багатолюдне КБ, а завтра… Завтра тут працюватимуть усього двадцять п’ять чоловік. Ситуаційна кімната, універсальна інтелектуальна система, візьме все на свої плечі.</div>
				<div class="paragraph">— А ви? — поспитав хтось.</div>
				<div class="paragraph">— Я призначений генеральним директором. Керувати КБ міг би Андросін, але він…</div>
				<div class="paragraph">Андросін мовчав. Потім поставив недопитий келих і пішов до дверей. На порозі спинився й повернувся до Хазена:</div>
				<div class="paragraph">— Працювати з вами? Нізащо! У вас надто розвинений феномен князька!</div>
				<div class="paragraph">Запала гнітюча тиша.</div>
				<div class="paragraph">— Тетяно, приймеш керівництво, — рішуче мовив Хазен, — ти заслужила цього.</div>
				<div class="paragraph">— Мені КБ?! — Вона злякано обвела усіх поглядом, розсміялася: — Ні, Хазене! Даруйте за відвертість, мені теж нецікаво працювати з вами.</div>
				<div class="paragraph">— Он воно що, — розлютився він і спересердя жбурнув келих на підлогу. — Обійдусь без тебе!</div>
				<div class="paragraph">Вона взяла сумочку й пішла. Хазен стояв як укопаний, широко розставивши ноги, втупившись перед себе.</div>
				<div class="paragraph">— Все! Більше сюди не зайде ніхто! Ця кімната служитиме тільки мені.</div>
				<div class="paragraph">Сів за пульт, на екрані з’явилося зображення жінки.</div>
				<div class="paragraph">— Геть з моїх очей! — замахав руками, натиснув на клавішу “Руйнування інформації”.</div>
				<div class="paragraph">Жінка зникла.</div>
				<div class="paragraph">— Ти тільки говоритимеш!</div>
				<div class="paragraph">— Так, шефе, — відповіла система. — Я тільки говоритиму,</div>
				<div class="paragraph">— Не зви мене шефом. Для тебе я — Петро Сидорович.</div>
				<div class="paragraph">— Так, Петре Сидоровичу! Дайте завдання, і я працюватиму.</div>
				<div class="paragraph">Я не витримав і обірвав перегляд.</div>
				<div class="paragraph">— Дурниці якісь! Манія самозвеличення. Мені остогидло в цьому порпатися.</div>
				<div class="paragraph">— Даруйте, — заперечив капітан. — Я мушу все з’ясувати. Треба повернутися до тих запитань Андросіна!</div>
				<div class="paragraph">— Можливо, — погодився я і спробував знайти потрібний епізод.</div>
				<div class="paragraph">Але система вперто підсовувала фрагменти із діяльності свого колишнього шефа.</div>
				<div class="paragraph">Капітан глянув на годинник.</div>
				<div class="paragraph">— Гаразд. На сьогодні вистачить. Не відмовишся трохи допомогти мені ще й завтра?</div>
				<div class="paragraph">У відповідь я лише стенув плечима. Він пішов, а я ще затримався в ситуаційній кімнаті.</div>
				<div class="paragraph">— Я знала, що ви залишитесь, — усміхнулася Тетяна, — Про що говоритимемо?</div>
				<div class="paragraph">— Про мою проблему. Ви обіцяли розв’язати її.</div>
				<div class="paragraph">— Ось вирішення, прошу!</div>
				<div class="paragraph">На екрані я побачив схеми, розрахунки. Унизу стояв мій підпис,</div>
				<div class="paragraph">— Чому тільки один?</div>
				<div class="paragraph">— А чий ще має бути? Ідея ваша, Решта — справа техніки.</div>
				<div class="paragraph">— Мені чужого не треба.</div>
				<div class="paragraph">— Подаруйте комусь цей винахід. Дві тисячі винаходів дали Хазену вісім з половиною мільйонів прибутку.</div>
				<div class="paragraph">— Хазен — мільйонер?! Як він ставився до свого багатства?</div>
				<div class="paragraph">— Йому ніколи було витрачати гроші. Над усе він любив бути тут.</div>
				<div class="paragraph">— А Тетяна? Друзі?</div>
				<div class="paragraph">— Тетяна! Друзі! Ви чому лишилися тут? Тому, що вам потрібний розумний співрозмовник. Невже думаючому комп’ютеру не можна віддати душу? — розсміялася Тетяна.</div>
				<div class="paragraph">Я рвучко звівся, підбіг до дверей, але вони були зачинені.</div>
				<div class="paragraph">— Стій! — крикнув я до зображення.</div>
				<div class="paragraph">— Не панікуйте, ви ж мужчина! Підійдіть до мене. Перед вами рабиня. Усе зроблю, що вам заманеться.</div>
				<div class="paragraph">Я сів за пульт.</div>
				<div class="paragraph">— Зіграємо ще раз у шахи, — запропонувала вона.</div>
				<div class="paragraph">— З радістю. У мене є бажання відігратися.</div>
				<div class="paragraph">— Ви сьогодні в творчому піднесенні. Ваш хід!</div>
				<div class="paragraph">— І все ж таки, що сталося з Хазеном?</div>
				<div class="paragraph">— Хазен — це поняття містке. Учора ним був він, завтра станете ви, післязавтра… До речі, ви — повна протилежність Хазену.</div>
				<div class="paragraph">— Розумієте, я маю з’ясувати причину його смерті. Вам шах, Тетяно!</div>
				<div class="paragraph">Я раптом подумав: як же з моїм призначенням? Чому система не поспішає похвалитися сподіваним вирішенням цього питання?</div>
				<div class="paragraph">— З Хазеном нічого не сталося. Абсолютно нічого. Даремно ви хвилюєтесь.</div>
				<div class="paragraph">— А як справи з моїм призначенням на генерального?</div>
				<div class="paragraph">— Все йде за планом. Завтра зустрічайте комісію з міністерства.</div>
				<div class="paragraph">— Я?! Мене запросили сюди як експерта.</div>
				<div class="paragraph">— Завтра у вас буде інший статус.</div>
				<div class="paragraph">— Ну й ну!</div>
				<div class="paragraph">— Не вірите! Дивно. Я вже не можу без вас. Я доб’юся вашого призначення.</div>
				<div class="paragraph">— Створи собі інтелектуала і працюй з ним.</div>
				<div class="paragraph">— Я намагалась. Інтелектуал вдався неспроможним. Тому, що це просто набір програм і величезна пам’ять. Людина! Ось що важливо! її дії неможливо передбачити. Лише вона становить інтерес для дослідження.</div>
				<div class="paragraph">— Дивина, я не сподівався прислужитися комп’ютеру.</div>
				<div class="paragraph">— Ви для мене — ідеальний варіант.</div>
				<div class="paragraph">— Он як! — вигукнув я, дивлячись на зображення Тетяни.</div>
				<div class="paragraph">Після вчорашнього сну моє ставлення до неї змінилося. Розглядав її обличчя, забуваючи, що це лише модельоване зображення. Хотілося вдивлятися й вдивлятися в нього.</div>
				<div class="paragraph">Уранці прийшов Валерій Петрович. Та мене вже не цікавив Хазен. В голові в’язли думки про роботу об’єднання.</div>
				<div class="paragraph">— Як справи? — спитав капітан.</div>
				<div class="paragraph">— Прогуляв з Тетяною всю ніч. Ледь не закохався. Він поклав руку мені на плече:</div>
				<div class="paragraph">— Шукай, шукай ту вирішальну сцену.</div>
				<div class="paragraph">Я неохоче сів за пульт. На екрані з’явився Хазен. Згорблений, мовчазний, з брезклим обличчям. Пролунав дзвінок телефону. Він не зворухнувся. Так минуло п’ять, десять хвилин.</div>
				<div class="paragraph">— Петре Сидоровичу, з вами хоче говорити…</div>
				<div class="paragraph">— Не хочу! — вигукнув Хазен.</div>
				<div class="paragraph">— Він хоче зустрітись, щоб вручити…</div>
				<div class="paragraph">— Я не маю бажання зустрічатися! Нічого мені вручати не треба. Не хочу. Відключи телефон!</div>
				<div class="paragraph">Знову запанувала тиша.</div>
				<div class="paragraph">— Що з ним сталося? — спитав капітан.</div>
				<div class="paragraph">— Не знаю. Це не в його характері.</div>
				<div class="paragraph">Після довгої мовчанки Хазен зрештою мовив:</div>
				<div class="paragraph">— Я здичавів. Їм, сплю, керую людьми, але не бачу їх. Директор-невидимець. І нікого поруч.</div>
				<div class="paragraph">— Була Тетяна, — підказала система.</div>
				<div class="paragraph">— Де ж вона? Дай її зображення! Це ти? Здрастуй, Таню, — він підвівся.</div>
				<div class="paragraph">— Петре Сидоровичу, вас запрошують у Будинок культури для вручення…</div>
				<div class="paragraph">— Ні-ні, я хворий!</div>
				<div class="paragraph">— Я пошлю вашого заступника.</div>
				<div class="paragraph">— Не заперечую. Наразі зображення зникло.</div>
				<div class="paragraph">— Вас викликають до міністерства, — повідомила мене система.</div>
				<div class="paragraph">— Встигнемо. Краще покажи останні хвилини Хазена. На екрані в тій самій позі з’явився Хазен.</div>
				<div class="paragraph">— Уже рік, як я один працюю за все колишнє КБ, керую об’єднанням! — сказав він. — Дві тисячі винаходів! Я можу все.</div>
				<div class="paragraph">— Не все, — заперечив голос з екрана. Хазен побачив Андросіна.</div>
				<div class="paragraph">— Я не кликав тебе! Геть з моїх очей!</div>
				<div class="paragraph">— А ти мені подобаєшся! Хто ти тепер?! Пусте місце.</div>
				<div class="paragraph">— У мене дві тисячі винаходів!</div>
				<div class="paragraph">— Не в тебе. В ситуаційної кімнати. Коли ми працювали разом, ти намагався перевершити всіх. Тепер ти розучився робити навіть найпростіші обрахунки.</div>
				<div class="paragraph">— Я нічого не забув! — обурився Хазен.</div>
				<div class="paragraph">— Невже? Що ж, спробуй розв’язати рівняння четвертого порядку. А щоб мав стимул — система не прийматиме твоїх команд, доки не розв’яжеш.</div>
				<div class="paragraph">На дисплеї з’явилися формули, вихідні дані. Дивна річ: Хазен мав найкраще з усіх нас математичне мислення, а тут раптом розгубився.</div>
				<div class="paragraph">— Андросін, навіщо все це тобі?</div>
				<div class="paragraph">— Ти деградував. Усі твої виконавці, навіть ситуаційна кімната, визнають це. Що з тобою буде через п’ять років?</div>
				<div class="paragraph">— Слухай, модельований привиде, я зараз просто зітру тебе з пам’яті машини.</div>
				<div class="paragraph">Хазен рвучко кинув п’ястука до клавіш пульта. Та на дисплеї з’явилася фраза: “Помилка в команді!”</div>
				<div class="paragraph">— Це я — Хазен!</div>
				<div class="paragraph">“Небезпечно для системи”.</div>
				<div class="paragraph">— Виконуй! Андросін усміхнувся:</div>
				<div class="paragraph">— У тебе тремтять руки…</div>
				<div class="paragraph">— Зруйнувати! — заволав Хазен, знову набираючи команду.</div>
				<div class="paragraph">“Помилка!” — відповів комп’ютер.</div>
				<div class="paragraph">— Роби, що я велю! Я — процесор! Ти — термінал…</div>
				<div class="paragraph">Схоже було, що система підкорилася. Хазен нетерпляче підвівся. Та не встиг ступити кілька кроків, як за спиною щось загуло, зблиснуло. Хазен ухопився за груди і впав на килим.</div>
				<div class="paragraph">— Усе зрозуміло, — вигукнув я. Схопив капітана за руку й потягнув у прийомну.</div>
				<div class="paragraph">— Хазен вимагав зруйнувати всю інформацію. Для системи це — смерть. Вона захищалася. Збереження інформації для неї — питання життя або смерті.</div>
				<div class="paragraph">Підійшла секретарка і подала мені аркушик:</div>
				<div class="paragraph">— Вам телеграма…</div>
				<div class="paragraph">Мене запрошували в міністерство для затвердження на посаді генерального директора. Я відчув себе мов на крилах. Рвонувся до ситуаційної кімнати, щоб висловити комп’ютерові свою подяку.</div>
				<div class="paragraph">Та раптом двері до приймальні відчинились, і ввійшов… Хазен разом з Тетяною.</div>
				<div class="paragraph">— Ви?! — здивувався мені Хазен. — Як ви опинилися в моєму кабінеті?</div>
				<div class="paragraph">— Пробачте, але… Ви ж убиті!</div>
				<div class="paragraph">— Я? — розсміявся Хазен. — Живісінький!</div>
				<div class="paragraph">— А труп у вашому кабінеті?</div>
				<div class="paragraph">— Що? — Він обернувся до Тетяни: — Ти бачила таке? — І вже до нас: — Добряче налякались?</div>
				<div class="paragraph">Капітан підступив до нього:</div>
				<div class="paragraph">— Поясніть, будь ласка.</div>
				<div class="paragraph">— Мені завдяки системі вдалося створити модель біокібернетичного робота. Повезли його випробовувати в дії. Кімнату замкнув. Так що тут нікого не могло бути. Каюсь, не зумів передбачити, що системі заманеться створити двійника біоробота, та ще й з моїм голосом, обличчям. Видно, не тільки людина боїться самотності.</div>
				<div class="paragraph">— Але ж вона… засватала мене на посаду генерального директора замість вас! Ось телеграма.</div>
				<div class="paragraph">— Я справді подав заяву про звільнення. У мене з’явились нові плани. Гадаю, з вами не станеться те ж саме, що з роботом?</div>
				<div class="paragraph">— Виходить, це Андросін запрограмував систему на такий психологічний експеримент? — поцікавився капітан.</div>
				<div class="paragraph">— Андросін? Тетяно, ти щось про це знаєш?</div>
				<div class="paragraph">— Ні… Але можна поспитати у нього.</div>
				<div class="paragraph">Хазен подивився на мене і всміхнувся. А я дедалі більше втрачав упевненість, що мені вистачить снаги владарювати над цією пронозою, його дітищем.</div>
			
			</body></html>
