<?xml version='1.0' encoding='utf-8'?>
<html xmlns:xlink="http://www.w3.org/1999/xlink" xmlns:fb="http://www.gribuser.ru/xml/fictionbook/2.0" xmlns="http://www.w3.org/1999/xhtml">
  <head>
    <title>Пригоди. Подорожі. Фантастика - 86</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 id="calibre_toc_31" class="calibre16"><a id="TOC_idm1924" class="calibre11"></a><a class="calibre11" id="TOC_idm1925"></a>Олег Романчук <br class="calibre13"/>
					ПАСТКА НА РЕСТІ <br class="calibre13"/>
					<em class="calibre12">Повість</em> <br class="calibre13"/>
				</h2>
				<div class="paragraph">Його свідомістю неначе прокотилася луна. Змінювали одна одну хисткі картини — ірреальні, фрагментарні: калейдоскоп химерних асоціацій без видимого внутрішнього зв’язку.</div>
				<div class="paragraph">Та поступово його “я” усвідомлювало себе в єдності з оточенням. Але щось так і не ставало на звичне місце. Спробував чіткіше проаналізувати вгаслі відчуття. І нараз виявив, що забув, хто він.</div>
				<div class="paragraph">Не знав чи забув?</div>
				<div class="paragraph">Його ім’ям був світ. Всесвіт. Першоматерія.</div>
				<div class="paragraph">А ще була пітьма.</div>
				<div class="paragraph">Просто пітьма. Липка, болісна. Він довго плив нею…</div>
				<div class="paragraph">Чи лише мить?</div>
				<div class="paragraph">Сум’яття опанувало ним, і водночас усе, що відбувалося, здавалося несправжнім, не його.</div>
				<p class="calibre1" style="margin:0pt; border:0pt; height:1em"> </p><div class="paragraph">Він лежав долілиць. На блискучій поверхні. Ідеально рівній.</div>
				<div class="paragraph">Тук-так-тук… Сполохано билося серце. Щось примусило його перевернутися на спину. Якась незрозуміла сила.</div>
				<div class="paragraph">Розплющив очі. Побачив над собою зелене небо, а на ньому дві яскраві плями — жовту й червону. Сонця?..</div>
				<div class="paragraph">Зірвався на ноги. Побіг. Куди? Просто біг… Утікав! Від кого?.. Чи від чого?</div>
				<div class="paragraph">Не знав. Було лячно. Лячно…</div>
				<div class="paragraph">Картина щезла.</div>
				<div class="paragraph">Чи назавжди? Чи й справді воно було, це видіння?</div>
				<div class="paragraph">На берег тихо накочувались хвилі. Море… А може, й океан. Водяна гладінь і білі бурунчики вдалині. Зелене небо і жовто-червоні сонця. Гори. Зовсім близько. Легенький теплий вітерець. Сірий пісок, сірі камінці. Лискучі, кругленькі.</div>
				<div class="paragraph">Почуття тривоги знову огорнуло його. Він мав кудись потрапити… Мав чи мусив?</div>
				<div class="paragraph">Мусив. Мусив перемогти смерть. Мусив здолати її…</div>
				<div class="paragraph">Знав він це чи відчував?</div>
				<div class="paragraph">Відчував… Відчував, що треба рятуватися.</div>
				<div class="paragraph">Підвівся й побрів берегом,</div>
				<div class="paragraph">Якісь дивні рослини. Раніше не бачеці. А може, він просто не пам’ятав їх?</div>
				<div class="paragraph">Знову побіг. Цього разу вгору.</div>
				<div class="paragraph">Тук-так-тук… Серце, здавалося, от-от вискочить з грудей.</div>
				<div class="paragraph">Ось і вершина скелі. Стрімкої, високої. Зупинився. Важко хапав ротом холодне повітря. Трохи заспокоївся.</div>
				<div class="paragraph">Далеко внизу розкинулось місто.</div>
				<div class="paragraph">З його грудей вирвався крик. Тривожно-радісний крик.</div>
				<div class="paragraph">Потім він вигукнув…</div>
				<div class="paragraph">Що саме?</div>
				<div class="paragraph">Набір слів… Незнайомих, незвичних слів.</div>
				<div class="paragraph">Він не знав цієї мови. Ніколи не розмовляв нею. Чи йому лише здалося?</div>
				<div class="paragraph">Побіг униз. Щось вигукнув. Біг швидше й швидше…</div>
				<div class="paragraph">Спіткнувся. Клубком покотився вниз. Удар. Страшний біль. Темрява.</div>
				<div class="paragraph">Пітьма.</div>
				<div class="paragraph">Така, як у всесвіті. Без зірок.</div>
				<div class="paragraph">Чи існує всесвіт без зірок?</div>
				<div class="paragraph">Здається, це було останнє, що змигнуло в мозку… А втім, ні. Інтуїтивно вгадав, що пітьма обов’язково мине.</div>
				<div class="paragraph">Прокинувся давно, але очей розплющити не наважувався. Лежав, напружено вслухаючись у підозрілу тишу. Врешті це обридло, і він розплющив спершу ліве, затим праве око. Обдивився своє ліжко. Точніше, світло-зелену спинку-панель з безліччю кнопок.</div>
				<div class="paragraph">Перевів погляд трохи ліворуч, звідки струмував ледь відчутний потік повітря. Там було розчинене навстіж вікно, за яким на тлі світло-зеленого неба яріли дві плями: червона і жовта-два сонця. Він бачив усипане голубим і білим цвітом дерево. Трохи далі стояла невелика гостроверха будівля, пофарбована в рожевий колір.</div>
				<div class="paragraph">Дзеркало висіло на стіні навпроти вікна. Він його пам’ятав. Ще відучора, коли пробудився до життя.</div>
				<div class="paragraph">Праворуч висіла картина. Невеликий, майстерно змальований пейзаж: море, піщана коса, гори. Якоїсь миті здалося, ніби уже десь бачив його. Однак спроба згадати, Де саме, викликала у мозку біль. Гострий, несподіваний. Тихо застогнавши, приплющив очі.</div>
				<div class="paragraph">Поступово біль ущух, Лусон лежав, заплющивши очі.</div>
				<div class="paragraph">Цікаво, котра тепер година?</div>
				<div class="paragraph">Він добре пам’ятав своє вчорашнє пробудження. У цій же кімнаті, на цьому ж ліжку. Тоді свідомість повернулась лише на короткий час. Устиг тільки довідатись, що звуть його Лусоном. Принаймні так до нього звертався чоловік з чорними вусами.</div>
				<div class="paragraph">Так. Чоловік з вусами. У світло-голубому халаті, в білих штанах і такого ж кольору м’яких капцях. Ким він був?.. Згадав: незнайомець назвався лікарем. Доктор Гаскар. Не пам’ятав більше нічого, хоча якісь неясні спогади продовжували снувати у закапелках його пам’яті. Навіть здалося, що він упритул наблизився до надзвичайно важливого спомину, та саме тієї миті мозок запротестував. Гострий біль знову пройняв його.</div>
				<div class="paragraph">Слід бути обережнішим. Спогади приносять неприємні відчуття.</div>
				<div class="paragraph">З-під заплющених повік сторожко вдивлявся туди, звідки долинали невиразні звуки. Стіна між дзеркалом і картиною безшумно розступилась, і з’явилася висока, трохи сутула постать у білому халаті.</div>
				<div class="paragraph">Де він бачив незнайомця? Глибокі очі, здавалося, випромінюють крижаний холод. І раптом упізнав: доктор Гаскар. Він пам’ятає його. Відучора…</div>
				<div class="paragraph">— Добридень! Як ви себе почуваєте, Лусон?</div>
				<div class="paragraph">У голові знову кольнуло. Здавалося, тисячі крижаних голок пронизали її.</div>
				<div class="paragraph">Гаскар стурбовано схилився над ним.</div>
				<div class="paragraph">— Вам недобре?</div>
				<div class="paragraph">— Коли напружую пам’ять…</div>
				<div class="paragraph">— Це минеться. Пам’ятаєте мене?.</div>
				<div class="paragraph">— Так. Ви були тут учора.</div>
				<div class="paragraph">— Що ви ще пам’ятаєте?</div>
				<div class="paragraph">— Окрім того, що опритомнів учора і звати мене Лусон, — нічого. Де я?</div>
				<div class="paragraph">— На Ресті. Район Флор. Четверта дільниця. Інститут реабілітації.</div>
				<div class="paragraph">— На Ресті… — машинально повторив Лусон.</div>
				<div class="paragraph">— Вам нічого не говорить ця назва?</div>
				<div class="paragraph">— Назва чого?</div>
				<div class="paragraph">— Планети.</div>
				<div class="paragraph">— Планети?..</div>
				<div class="paragraph">— Це вас дивує?</div>
				<div class="paragraph">— Як я потрапив у цю кімнату?</div>
				<div class="paragraph">— Десять днів тому альпіністи знайшли вас у горах, неподалік Четвертої дільниці району Флор. Потім на модулі доставили сюди.</div>
				<div class="paragraph">— При мені був мій особистий код?</div>
				<div class="paragraph">— Код? — здивовано перепитав Гаскар. І тут же опанував себе. — Ах, код! Ні, його не було.</div>
				<div class="paragraph">— Тоді звідки вам відоме моє ім’я?</div>
				<div class="paragraph">— Лусон — це назва гори, під якою вас знайшли. Вам не подобається таке ім’я?</div>
				<div class="paragraph">Лусон промовчав. Зрештою, справи це не міняє, подумав. Хай буде Лусон. Принаймні назва місцевості служитиме за відправну точку майбутніх пошуків загубленого “я”.</div>
				<div class="paragraph">— Ви пережили сильний шок, — вів далі лікар, вмостившись у кріслі. — Найімовірніше, травматичного характеру: при падінні зі скелі сильно вдарилися головою. До речі, ви що-небудь пам’ятаєте?</div>
				<div class="paragraph">Лусону пригадались уривчасті картини-образи, що передували його пробудженню. Але він вирішив промовчати.</div>
				<div class="paragraph">— Що ж, гадаю, незабаром ця невизначеність минеться. І все стане на свої місця. Через день-два вами заопікується мій молодший колега — психолог Ола. Допоможе згадати себе і адаптуватись на Ресті. Все, що буде необхідно, принесуть, якщо натиснете голубу клавішу на столику біля узголів’я. Можете спробувати.</div>
				<div class="paragraph">Лусон натиснув. Тієї ж миті на стіні з’явилося зображення вродливої дівчини, одягненої в білий лискучий костюм, який щільно облягав струнке тіло. Коротко підстрижене світле волосся, голубі очі, тонкий прямий ніс, чітко окреслені вуста — все це Лусон встиг зауважити.</div>
				<div class="paragraph">Незнайомка, здавалося, не без іронії спостерігала за реакцією Лусона. Той запитально подивився на лікаря.</div>
				<div class="paragraph">— Це і є Ола, ваш опікун, — пояснив Гаскар. Дівчина помахала рукою й привітно всміхнулася.</div>
				<div class="paragraph">— Сьогодні у мене кілька важливих справ, — мовила вона, — а завтра почнемо заняття. До речі, Гаскаре, я б хотіла проконсультуватись у вас з одного питання.</div>
				<div class="paragraph">— Прошу! Отже, до завтра, Лусоне?</div>
				<div class="paragraph">Пацієнт у відповідь заплющив очі, даючи зрозуміти, що розмова втомила його.</div>
				<div class="paragraph">— Бувайте!</div>
				<div class="paragraph">Лусон лишився сам на сам з тишею.</div>
				<div class="paragraph">Раптом непевна тривога огорнула його. Здавалося, ніби хтось підкрадається до нього. Поки що навпомацки, але вперто, настирливо. Хто це? Що це?..</div>
				<div class="paragraph"><strong class="calibre18">XXI 395:004 універсального галактичного часу. Земля. Лабораторія “Дельта” Центру дослідження майбутнього Міжнародної соціологічної асоціації.</strong></div>
				<div class="paragraph">Ярослав Гай зупинився на порозі адаптаційного залу сектора відпочинку з безліччю екзотичних тропічних рослин, фонтанчиків, маленьких водойм і струмочків. Усе це разом з відповідною музикою благотворно впливало на нервову систему пентонавтів, які поверталися з подорожі.</div>
				<div class="paragraph">“Це перший день решти твого життя”, — майнула песимістична думка.</div>
				<p class="calibre1" style="margin:0pt; border:0pt; height:1em"> </p><div class="calibre8"><img src="doc2fb_image_03000017.png" class="calibre9"/></div><div class="paragraph">Потонувши в обіймах регенеративного крісла, призначеного для відновлення і стабілізації психофізіологічних функцій після подорожей та тренувальних проникнень на дельта-рівень, якийсь час дивився на зграйки химерних рибок у штучному озерці. Розслабившись, слухав музику, намагаючись ні про що не думати…</div>
				<div class="paragraph">Не думати?.. Поки не розбереться в тому, що сталося там, у зоні Ікс, він не заспокоїться… Головне, пригадати минуле. Це не просто, особливо тепер, у цій ситуації. Майже неможливо. Однак він мусить пригадати все. Все!..</div>
				<div class="paragraph">Він, — пентонавт першого класу, один з п’яти добровольців, один з п’яти обдарованих, наділених здатністю передбачати майбутнє, — намагається розгадати причини невдачі сеансу переміщення.</div>
				<div class="paragraph">На початку дослідів, коли ще тільки набирали першу команду добровольців, їх — пентонавтів, особливу категорію мандрівників у далекі світи, називали самовбивцями.</div>
				<div class="paragraph">За три роки роботи лабораторії “Дельта” — два смертних випадки. Лише Сержу Бєлову вдалося, здається, прорватися в якийсь район, якусь зону Ікс, і повернутися. Повернутись і тут-таки померти.</div>
				<div class="paragraph">А що ж він, Ярослав Гай, найперспективніший? На голубій куртці в нього світиться знак пентонавта першого класу (який, у біса, перший клас, коли його от-от спишуть!), де вказано специфічні особливості його обдарування, особистий код… Зараз на емблемі виднілась біла смуга — ознака того, що пентонавт перебуває в постекспериментальному режимі. Він чув, що вже сформовано три нові команди: “Омега”, “Псі” й “Тета”. Добровольців, незважаючи на ризик, доки остаточно не буде відпрацьовано спосіб подорожі через дельта-канал, вистачає. Цих жертв, мабуть, стало б менше, якби він пригадав подробиці свого останнього переміщення.</div>
				<div class="paragraph">Навіть Серж дещо приніс звідти, із зони Ікс. Його психофізіологічна тотожність таки побувала там — прилади і комп’ютери зафіксували аномалії в смугах поглинання спектра його дельта-тотожності. Деяку інформацію, непрямі докази він усе ж доставив, тим самим підтвердивши правильність гіпотези професора Еріксона. А він, Ярослав Гай, на якого покладали найбільші надії, не здобув нічого. Ні-чо-го! Але ж він там був! Прилади не могли брехати… Його довелося рятувати. Еріка Крюгер і Олексій Тарасенко виконали свою місію блискуче. Але їхні психофізіологічні дельта-тотожності були настроєні лише на виконання рятувальних функцій. Після такого напруження їм доведеться щонайменше місяць відновлювати сили.</div>
				<div class="paragraph">Ахмет Гафаров, лікар-нейропсихолог, його давній друг, відповідальний за регенерацію пентонавтів, намагається заспокоїти: “Поклади килим нетерпіння в скриню чекання. Не поспішай. Ця часткова амнезія мине”. Мине… Коли? І чи взагалі мине?! Через місяць знову настане оптимальний режим проходження дельта-каналу. Триватиме близько двох місяців і повториться лише наступного року. А програма повинна виконуватись.</div>
				<div class="paragraph">Стан депресії не минав. Психіка ніби боронилася від неясних думок-споминів, які намагався розшифрувати Гай.</div>
				<div class="paragraph">Чому не приходить Ола?.. Коли починає розпитувати персонал лабораторії, всі якось непевно відповідають, що вона терміново виїхала в Центр нейропсихологічних досліджень у Женеву. Виїхала? Не попрощавшись, не дочекавшись його повернення…</div>
				<div class="paragraph">Звідки?..</div>
				<div class="paragraph">Гаряча хвиля оповила Ярослава. В якусь мить здалося, що ось-ось згадає… Згадає все…</div>
				<div class="paragraph">Музика наповнювала зал. Ніжна мелодія діяла, заколисувала. Повіки Ярослава самі по собі зімкнулись…</div>
				<div class="paragraph">Цього разу Лусон, прокинувшись, відчув себе настільки бадьорим і свіжим, що навіть наважився встати з ліжка.</div>
				<div class="paragraph">Незабаром він з цікавістю роздивлявся на себе в дзеркалі. Обличчя заросле, схудле. Зовсім незнайоме. Не завадило б поголитися.</div>
				<div class="paragraph">Та навіть після гоління власне обличчя видавалося чужим. Холодок страху пройшов його тілом. Він не пам’ятав свого обличчя!..</div>
				<div class="paragraph">— Бачу, сьогодні ви в прекрасній формі, — перебив його думки голос Гаскара.</div>
				<div class="paragraph">— Я не пам’ятаю свого обличчя, — розгублено мовив Лусон. — Це від шоку?</div>
				<div class="paragraph">— Усі наслідки шоку передбачити неможливо. Тут багато залежить від психофізіологічних особливостей організму. Втрачені ресурси пам’яті тим скоріше відновлюються чим більше пацієнт запитує. Отож…</div>
				<div class="paragraph">— Ви пробували дізнатися, хто я такий і звідки?</div>
				<div class="paragraph">— Безумовно.</div>
				<div class="paragraph">— І що?</div>
				<div class="paragraph">— Гадаю, ви з іншого континенту. Досі ніхто з району флор не заявив про зникнення когось із громадян. На вашій руці не знайдено датчика. Він, очевидно, злетів при падінні — бачите, на зап’ясті шрам. Ви могли б поцікавитися своїм датчиком — інформацію про його наявність уведено в мозок таким чином, що вона не стирається за бядь-яких обставин. Розумієте, не стирається. Тільки в разі смерті. Ви ж запитали про якийсь код. Можна припустити, що ви переплутали назву.</div>
				<div class="paragraph">Слова Гаскара про датчик-код викликали в Лусона дивну реакцію, йому знову здалося, як і вчора, що хтось шукає його.</div>
				<div class="paragraph">— Сьогодні я передаю вас під опіку Оли… А ось і вона!</div>
				<div class="paragraph">Дівчина виринула з-за стіни і стрімкою ходою підійшла до Лусона. З усмішкою простягнула засмаглу руку.</div>
				<div class="paragraph">— Здрастуй, Лусоне, — мовила, і йому здалося, ніби знайомі вони вже давно.</div>
				<div class="paragraph">— Я вас лишаю, — обізвався Гаскар. — 3 усіма питаннями звертайтеся до Оли.</div>
				<div class="paragraph">Після сніданку вони вийшли з інституту реабілітації і попрямували, як пояснила Ола, до її помешкання.</div>
				<div class="paragraph">— Мені здається, в домашній обстановці тобі буде легше пригадати себе.</div>
				<div class="paragraph">За три дні, проведені в будинку Оли, Лусон чимало довідався про Ресту, шосту планету в системі Арда. Зміна пір року відбувалася тут через 423 доби.</div>
				<div class="paragraph">— Коли б не твоя травма, можна було б припустити, що ти прибув з іншої планети, — пожартувала Ола, коли Лусон поскаржився їй, що його біологічний годинник ніби постійно поспішає. — Якби сама не була в експедиції альпіністів, коли знайшли тебе, так і подумала б.</div>
				<div class="paragraph">— Ти була з тими, хто знайшов мене?</div>
				<div class="paragraph">— Так. Навіть викликала модуль, щоб доправити тебе в інститут реабілітації.</div>
				<div class="paragraph">Лусон якусь мить уважно дивився на Олу. Щось ворухнулося в його серці.</div>
				<div class="paragraph">— А те місце далеко? — поцікавився він.</div>
				<div class="paragraph">— Яке?</div>
				<div class="paragraph">— Де мене знайшли. Гора Лусон.</div>
				<div class="paragraph">— Лусон? — здивувалась Ола. — Тебе знайшли неподалік четвертої дільниці району Флор. Ти це маєш на увазі?</div>
				<div class="paragraph">— Так, так, — поспішно погодився Лусон, маскуючи невиразну підозру.</div>
				<div class="paragraph">— Це досить далеко звідси. Ми незабаром туди поїдемо.</div>
				<div class="paragraph">Виходить, Гаскар сказав неправду? Гори Лусон не існує…</div>
				<div class="paragraph">На п’ятий день Ола повідомила, що відшукався брат Лусона, який хоче з ним побачитись. Він твердить, що справжнє ім’я Лусона — Саут.</div>
				<div class="paragraph"><strong class="calibre18">ХХІ 396:007 універсального галактичного часу. Земля. Лабораторія “Дельта” Центру дослідження майбутнього Міжнародної соціологічної асоціації.</strong></div>
				<div class="paragraph">Вікторія Мутті впродовж п’яти років працювала асистенткою професора Крістофера Еріксона, ще й досі дивуючись широті його інтересів та ерудиції.</div>
				<div class="paragraph">Його теоретичні дослідження зрештою вилились у напрочуд цільну концепцію будови всесвіту, яка й спричинилась до створення експериментальної лабораторії “Дельта”.</div>
				<div class="paragraph">І ось цей випадок з Ярославом… Він згадує якусь Олу…</div>
				<div class="paragraph">Вікторію ні на мить не покидало почуття провини за невдачу експеримента. Саме на ній лежала відповідальність за другу фазу переміщення. Чи не в цьому причина виклику до шефа?</div>
				<div class="paragraph">Секретарка мовчки відчинила двері й пропустила Вікторію в кабінет Еріксона. Підвівшись з-за столу, він ступив їй назустріч і галантно провів до крісла.</div>
				<div class="paragraph">Високий, стрункий скандінав із зачесаним набік сивим волоссям нервово вистукував пальцями якийсь ритм.</div>
				<div class="paragraph">— Чому ви без відмітного знака? — запитав, помітивши, що в асистентки немає круглої зеленої плакетки з особистим номером. — Умови роботи лабораторії вимагають дисципліни. Майже військової. І носити знаки — один з її елементів.</div>
				<div class="paragraph">— Я вирішила піти з лабораторії, — не дала закінчити Еріксонові Вікторія.</div>
				<div class="paragraph">— Он як? — Еріксон здивовано підвів брови. — Дівчисько! — раптом вибухнув він. — Спіткнулися на невдачі — й мерщій в кущі?! Ви знали, на що йдете. Поразки і жертви будуть неминуче.</div>
				<div class="paragraph">Професор зірвався на ноги, ледь не перекинувши крісло, став нервово ходити взад-вперед. Таким асистентка бачила його вперше.</div>
				<div class="paragraph">— У неї, бачите, вразлива натура… Замість того, щоб допомогти лабораторії, запанікувала.</div>
				<div class="paragraph">— Все це надто жорстоко…</div>
				<div class="paragraph">— Жорстоко? Те, що під час експерименту гинуть люди? Так? Дивна у вас логіка. А скільки астронавтів не повернулося на Землю, ви підрахували? Ви ж прекрасно знаєте, що коли ми доведемо наші експерименти до кінця, то зможемо взагалі відмовитись від архаїчних польотів у космос на ракетах… Звісна річ, було б просто ідеально, якби могли експериментувати на собаках чи мавпах, що, погодьтеся, також не вельми гуманно. Але в даній ситуації ніхто, крім людини, не може перевірити правильність теорії. Ніхто… Я розумію, після невдачі, хоча ще рано говорити про повну невдачу з Ярославом Гаєм, ви схильні вважати мою теорію помилковою. Можете не відповідати. По очах бачу. Ця вже мені жіноча логіка… Теоретичні викладки давно визнані правильними. Експеримент має підтвердити їх достовірність.</div>
				<div class="paragraph">— І все-таки нестерпно, коли гинуть люди…</div>
				<div class="paragraph">— Частково втрачають пам’ять. Ви це, очевидно, мали на увазі?</div>
				<div class="paragraph">Асистентка опустила голову.</div>
				<div class="paragraph">— Я розумію ваш стан, Вікторіє, — полагіднішав Еріксон. — У грудні ви мали побратися… Ви з Ярославом знали про небезпеку. Ярослав — доброволець, як і його товариші. Вас, до речі, також відбирали в лабораторію не за вроду.</div>
				<div class="paragraph">— Я все розумію, — Вікторія звела на професора повні сліз очі. Лише зараз Еріксон помітив сріблясте пасмо в її чорному волоссі.</div>
				<div class="paragraph">— Він майже нічого не пам’ятає, — сказала вона. — Уривки минулого живуть у його пам’яті… Для нього я просто асистентка професора Еріксона, під керівництвом якого здійснюється проект “Дельта”. Пам’ятає, що є одним з обдарованих, який брав участь у переміщенні, і що його врятували Еріка Крюгер та Олексій Тарасенко…</div>
				<div class="paragraph">— Це не так мало! Можливо, з якихось міркувань не хоче згадувати все?</div>
				<div class="paragraph">— Не думаю. Його переслідує нав’язлива ідея самому розібратися в усьому. <em class="calibre14">Самому</em>, розумієте?..</div>
				<div class="paragraph">Вікторія закрила долонями обличчя й зайшлася в плачі. Еріксон підійшов до дівчини, обняв її.</div>
				<div class="paragraph">— Ну, ну, заспокойся. Вже те, що він хоче пригадати подробиці переміщення, свідчить на його і нашу користь. Повір. Я знаю.</div>
				<div class="paragraph">— Але Ахмет Гафаров каже, що може настати й цілковита амнезія, — все ще схлипуючи, проказала асистентка.</div>
				<div class="paragraph">— Дурило він, а не ескулап! Я з ним розберусь. До речі, помічали ще якісь зміни в психіці Ярослава?</div>
				<div class="paragraph">Вікторія дістала з кишені хусточку й витерла очі.</div>
				<div class="paragraph">— Плутає мене з якоюсь Олою.</div>
				<div class="paragraph">— Так, так. Цікаво… Може, в нього колись була симпатія з таким ім’ям?</div>
				<div class="paragraph">— Не знаю. Я сама ладна пройти цей дельта-канал, щоб тільки повернути Ярослава до життя.</div>
				<div class="paragraph">— Він живий! А допомогти йому й справді можеш тільки ти. Давай поміркуємо. Шостого квітня був проведений експеримент з метою проникнення в зону Ікс. Ми врахували результати переміщення Бєлова. Приблизні координати дельта-району у нас були. З-поміж обдарованих Ярослав володів коефіцієнтом прогнозу майже 75 — на десять пунктів вище за інших… Якоюсь мірою ми досягли успіху. Ярослав таки побував у зоні Ікс, точніше Ікс-01, згідно з нашою класифікаційною картою. Дані комп’ютера свідчать, що таки побував. Розумієш? По-бу-вав!</div>
				<div class="paragraph">— Але якби не рятувальники, Ярослава не вдалося б вивести із стану танатози, що межує з клінічною смертю. Методика регенерації організму пентонавтів недосконала. Рятувальники зуміли направити дельта-тотожність Ярослава в його тіло, яке й досі зазнає впливу психічного розладу. Провали в пам’яті, які хтозна, чи не стануть для нього фатальними.</div>
				<div class="paragraph">— Знову панікуєте, Вікторіє, — підкреслено перейшов на “ви” Еріксон. — Переміщення відбулося. Пентонавт, побувавши в зоні Ікс-01, повернувся… Інша річ, що ми не знаємо, яка це зона, ми не можемо нічого прочитати з його пам’яті. Вона заблокована. Принаймні на даному етапі. Рятувальники, хоча й також побували там, нічим допомогти не можуть, бо були запрограмовані тільки на роль розшукувачів. Їх дельта-частоти реагували лише на закодовані сигнали зниклого. Вони могли вступити в контакт виключно з ним. Тож розшукали його і повернули в лабораторію. Повернули, але з пусткою в пам’яті про саму зону Ікс-01. Важко сказати, що там трапилось. Адже умови переміщення були дотримані. Я більше ніж певен, що психічна аберація зникне природним чином. Переконаний, що ми зможемо розшифрувати подвійну дельта-тотожність Ярослава. Вона обов’язково одізветься на код міжнейронних сполучень. Але все впирається в час. Ми повинні будь-що зрозуміти, що трапилося з пентонавтом в зоні Ікс-01. Це допоможе уникнути подібних несподіванок у майбутньому. Тому вам, Вікторіє, відводиться роль деблокатора пам’яті Ярослава.</div>
				<div class="paragraph">— Як самопочуття? — весело привітався Гаскар.</div>
				<div class="paragraph">Лусон був сам. Переглядав чергову стрічку з історії Рести.</div>
				<div class="paragraph">— Майже чудове.</div>
				<div class="paragraph">— Чому “майже”? Ола казала, що адаптація проходить успішно.</div>
				<div class="paragraph">— Це вона так думає. А я думаю про те, чому доктор Гаскар вирішив мене обдурювати?</div>
				<div class="paragraph">— Тобто?</div>
				<div class="paragraph">— Гори Лусон не існує. Таким чином, Лусон — не моє ім’я. Що скажете?</div>
				<div class="paragraph">— Це перше, що спало мені на думку, коли ти опритомнів. Звертатися ж якось треба було. І таке пояснення мені видалося найбільш безпечним для твоєї психіки.</div>
				<div class="paragraph">— То хто я нарешті? Хто? Лусон, Саут чи ще хтось?</div>
				<div class="paragraph">— Заспокойся, — голос Гаскара став твердим. — Ти абсолютно здоровий. Але повторюю: найперше нам потрібно індивідуалізувати пацієнта. В більшості випадків це стає опорою у пошуках власного “я”.</div>
				<div class="paragraph">— Що це за брат об’явився? — видихнув Лусон,</div>
				<div class="paragraph">— Ми звернулися до всіх громадян Рести…</div>
				<div class="paragraph">— І коли ж він зголосився?..</div>
				<div class="paragraph">— У мене таке враження, що ти не хочеш зустрічатися з ним?</div>
				<div class="paragraph">— Ні.</div>
				<div class="paragraph">У Лусона знову з’явилося відчуття, що за ним хтось потай стежить.</div>
				<div class="paragraph">— Брат твердить, що ти з району Віланд, сектор Амон. Це тобі щось говорить?</div>
				<div class="paragraph">— Нічогісінько. Мене звуть Лусон. Я почуваю себе Лусоном і ніким більше.</div>
				<div class="paragraph">— Твій брат Сол каже, ніби ти хотів здійснити мандрівку в район Флор.</div>
				<div class="paragraph">— Я не знаю ніякого брата. Я хотів би побувати в районі Флор. На тому місці…</div>
				<div class="paragraph">— Що ж, Ола тебе проведе.</div>
				<div class="paragraph">Час у домі Оли промайнув непомітно. Лусон здобував інформацію з відеобібліотеки Оли. Понад сто відеокристалів різного кольору. Історія Рести від найдавніших часів конденсувалась у кубиках світло-рожевого кольору, соціологія — в яскраво-зелених, економіка — в голубих.</div>
				<div class="paragraph">Він вставляв ці кристали в проектор і перед ним оживав світ Рести. Повна ілюзія реальності: незнайомі запахи, подих вітру, шелест трави.</div>
				<div class="paragraph">Якось Лусон випадково став свідком дивної розмови, яку Ола вела з Гаскаром по внутрішній лінії.</div>
				<div class="paragraph">“…Особливих змін поки що не бачу… Так. Знайомиться з інформацією про Ресту. Спочатку був емоційний сплеск. Ні, психофізіологічні флуктуації в межах норми, але враження таке, що афазія або зачепила найглибші ділянки мозку, котрі звичайно формуються в період дитинства, або… Так, можливо, ти й справді маєш рацію… Можливо… Не знаю… В такому разі доведеться вдатися до запасного варіанту. Так…”</div>
				<div class="paragraph">Запасний варіант… Який запасний варіант?</div>
				<div class="paragraph">Знову виникло вже знайоме відчуття: хтось іде слідом, розшукує його, прагне вступити в контакт, але щось заважає.</div>
				<div class="paragraph">Його поступово готували до зустрічі з Рестою. Це він розумів. Та одночасно готували ще до чогось.</div>
				<div class="paragraph">Після випадково підслуханої розмови Лусон намагався проаналізувати попереднє спілкування з Гаскаром та Олою. І все більше схилявся до думки, що прикута до нього увага — не просто турбота про здоров’я потерпілого. Що стало причиною шоку, амнезії? Чи й справді все було так, як йому пояснюють? Інтуїтивно відчував, що його сумніви небезпідставні. Так він дійшов висновку, що навколо нього діється щось незрозуміле…</div>
				<div class="paragraph">Досі Лусон автоматично всотував сконцентровану у відеокристалах інформацію про Ресту. Його мозок лише накопичував відомості, не роблячи спроб аналізувати бачене. Тепер він намагався відшукати в нагромадженій інформації бодай найменшу зачіпку, котра б допомогла знайти відповідь на питання, що непокоїли.</div>
				<div class="paragraph">Знову роздумував про дивовижний світ Рести. Напрочуд раціональна, безвідмовно функціонуюча мережа осередків — елементарних комірок цивілізації планети, розрахованих на дві — п’ять тисяч мешканців. Ці багатоканальні, багатоцільові та широкофункціональні штучні споруди, котрі якнайкраще вписувались у природний ландшафт, являли собою точні моделі біо— та екосистем Рести. Осередки ні на мить не припиняли своєї самоорганізовуючої діяльності, видозмінюючись у функціонально оптимальні форми.</div>
				<div class="paragraph">Міста-квіти, міста-дерева, міста-черепашки. Винятково мобільні за рахунок широкої мережі засобів обміну інформацією та пересування, включаючи миттєву телепортацію індивідуумів у будь-яку точку планети. Саме це обумовило низький ступінь урбанізації. Система осередків, за винятком кількох десятків будівель індивідуального призначення, в одній з яких зараз перебував Лусон, мов сіткою покривала планету, її моря й океани. Об’єднані в сектори, райони, осередки були часточками гігантського організму, діяльність якого строго регламентувалась і визначалась Оптимальною системою мобільних зв’язків. Усе життя цивілізації підпорядковувалось єдиній програмі розвитку Рести. Найменші відхилення у функціонуванні осередків умить оптимізувались, виправлялись, щоб не порушувати загальної гармонії. Однак ця рівновага, ідилія, що панувала на Ресті і постійно (лише тепер Лусон це збагнув) підкреслювалась, викликала у нього підсвідомий протест.</div>
				<div class="paragraph">Кожен індивід фактично позбавлений індивідуальності. Всі працюють на систему, вдосконалюють її, доводять до абсолюту, гадаючи, що сенс життя у створенні ідеальної цивілізації, досягненні такого рівня, коли ні про що не треба буде турбуватися. Цивілізація повинна бути ідеально монолітним організмом.</div>
				<div class="paragraph">Лусон багато в чому не погоджувався з такою моделлю цивілізації — одноманітною, позбавленою будь-яких ознак оригінальності, де навіть заняття спортом і відпочинок давали не радість, а лише необхідний заряд для нормального функціонування організму. Рафінований раціоналізм…</div>
				<div class="paragraph">І коли мова зайшла про побачене в демонстраційному залі, Лусон зауважив, що подібний спосіб життя у нього особливого захоплення не викликає. Стереотипність мислення, стереотипність поведінки, стереотипність учинків.</div>
				<div class="paragraph">Ола уважно подивилась на Лусона.</div>
				<div class="paragraph">— Ти цікаво міркуєш, — мовила вона. — Колись дуже давно на Ресті виник конфлікт між тими, хто мислив нестереотипно, і предками тих, хто нині населяє планету. Ті, кому хотілося експериментувати з суспільством, шукати якихось особливих його форм, вирішили уникнути фатального конфлікту й полишили Ресту, вирушили на пошуки нових світів.</div>
				<div class="paragraph">— А якби вони не полетіли? — запитав Лусон.</div>
				<div class="paragraph">— Якби вони не полетіли, то це могло б обернутися трагедією для Рести.</div>
				<div class="paragraph">— Отже, ті, що полетіли, виявилися розумнішими?..</div>
				<div class="paragraph">— Поступливішими. А може, ти нащадок тих, хто полетів? — засміялась Ола.</div>
				<div class="paragraph">Наступного дня вони вирушили в район Флор. Туди, де був знайдений Лусон. Він не заперечував. Чомусь був переконаний, що на тому місці згадає все.</div>
				<div class="paragraph">Двомісний модуль помчав їх прозорою пневмотрасою з осередку Печ туди, де сходило жовте сонце.</div>
				<div class="paragraph">— Про що думаєш? — запитала Ола, схиливши до його плеча голову.</div>
				<div class="paragraph">Лусон мовчав.</div>
				<div class="paragraph">— Не бажаєш спілкуватись? — вона потерлась носом об його куртку, присунулась ближче.</div>
				<div class="paragraph">Лусон обняв її.</div>
				<div class="paragraph">— Ніяк не виходить з голови цей мій брат, — обізвався нарешті.</div>
				<div class="paragraph">— Чому ж ти відмовився з ним зустрітися?</div>
				<div class="paragraph">— Не знаю… Я не вірю, що в мене є брат…</div>
				<div class="paragraph">— Може, коли б ти з ним побалакав, багато що стало б на свої місця.</div>
				<div class="paragraph">— Облишмо це… Принаймні на якийсь час. Я повинен сам дійти до дечого… Ти мені подобаєшся, Ола, — несподівано закінчив він і міцно пригорнув її до себе.</div>
				<div class="paragraph">Ола не опиралась.</div>
				<div class="paragraph">— Ти мені теж, — шепнула усміхнувшись. — А Реста тобі подобається?</div>
				<div class="paragraph">Лусон не відповів.</div>
				<div class="paragraph">— Тебе щось бентежить?</div>
				<div class="paragraph">— Ні. Просто ти запитала таким тоном, ніби моя нога щойно ступила на поверхню Рести.</div>
				<div class="paragraph">— Тобі так здається. Вигадуєш казна-що.</div>
				<div class="paragraph">— Можливо…</div>
				<div class="paragraph">— Сектор Амон, район Віланд, — оголосив зупинку робот.</div>
				<div class="paragraph">Модуль спинився неподалік будівлі, що повторювала у найдрібніших деталях одну з бачених Лусоном рослин.</div>
				<div class="paragraph">— Ти привезла мене в сектор Амон, оскільки якийсь рестянин назвався моїм братом і твердить, що я родом звідси, — осудливо мовив Лусон. — Мені незнайома ця місцевість.</div>
				<div class="paragraph">— Заспокойся. Тут у нас пересадка. По обіді вирушимо в район Флор. А поки що я викличу модуль. Потім трохи погуляємо. Поблизу є один об’єкт, який, можливо, тебе зацікавить.</div>
				<div class="paragraph">Вони зайшли в хол будівлі-рослини. Ола побігла до еліпсовидної зеленої панелі, а Лусон залишився стояти біля входу, зачудовано розглядаючи велетенські стіни-екрани, на яких пульсувало життя Рести. В холі було майже порожньо. Нараз Лусону здалося, ніби хтось дивиться на нього. Озирнувся. Але нікого не побачив.</div>
				<div class="paragraph">Якийсь неспокій опанував ним. Не міг дошукатися причин хвилювання. Зображення на екранах запульсували, затанцювали.</div>
				<div class="paragraph">Що коїться з ним? Липкий страх уп’явся в мозок.</div>
				<div class="paragraph">Хто стежить за ним?.. Хто йде слідом?.. Що йому потрібно?..</div>
				<div class="paragraph">Не піддаватися… Не піддаватися… Взяти себе в руки…</div>
				<div class="paragraph">“Нарешті знайшли тебе. Йди за нами!”</div>
				<div class="paragraph">Хтось наказував йому!</div>
				<div class="paragraph">“Ні!” — вигукнув подумки Лусон, зібравши всю свою волю.</div>
				<div class="paragraph">Обернувся. Надворі стояли двоє: чоловік та жінка й напружено дивились на нього крізь прозору стіну. Помітивши Олу, вони швидко відійшли.</div>
				<div class="paragraph"><strong class="calibre18">XXI 397:011 універсального галактичного часу. Земля. Лабораторія “Дельта” Центру дослідження майбутнього Міжнародної соціологічної асоціації.</strong></div>
				<div class="paragraph">Лабораторія “Дельта” — особливий світ. Навіть у колі вчених мало хто знав подробиці експериментів, що ставилися тут. Загальний контроль здійснював Центр психонейрофізіологічних досліджень. Керував лабораторією він, Крістофер Еріксон, автор “Дельта-принципу”.</div>
				<div class="paragraph">Коли Еріксона запитували, що привело його до ідеї віртуальної матеріалізації пентонавта у невідомому землянам світі, професор з усією серйозністю відповідав: вірш російського поета Валерія Брюсова, написаний на початку минулого століття. При цьому він обов’язково декламував:</div>
				<div class="paragraph"><em class="calibre14">Ще може буть, що кожен атом -</em></div>
				<div class="paragraph"><em class="calibre14">Це всесвіт, де сто сонць снує:</em></div>
				<div class="paragraph"><em class="calibre14">Такий там день і ніч така там -</em></div>
				<div class="paragraph"><em class="calibre14">Все в стислім об’ємі там є!</em></div>
				<div class="paragraph"><em class="calibre14">Там твердять мудреці сміливо,</em></div>
				<div class="paragraph"><em class="calibre14">Що їх планета — центр буття,</em></div>
				<div class="paragraph"><em class="calibre14">Вони вивчають іскор диво,</em></div>
				<div class="paragraph"><em class="calibre14">Вникають в таїну життя.</em></div>
				<div class="paragraph">Дельта-принцип з’явився пізніше. Спершу була нова концепція всесвіту: безконечного в часі, безмежного в просторі, без початку і кінця, на узбіччі якого архімаленькою цяточкою мерехтить людський розум. У цьому всесвіті все вже є: минуле, теперішнє, майбутнє. В цьому запорука непорушності його законів.</div>
				<div class="paragraph">Ще не встигли влягтися бурі й дебати в наукових колах, в нього народилася нова гіпотеза, яка після чотирьох років напруженої праці визначилась як дельта-принцип. Це врешті-решт дало можливість створити лабораторію.</div>
				<div class="paragraph">У тому, що рано чи пізно доведе правильність свого принципу, він не сумнівався. Як і ті, хто зголосився взяти участь в експериментах, — пентонавти.</div>
				<div class="paragraph">Він не авантюрист і не хотів би наражати людей на свідомий ризик. І все ж…</div>
				<div class="paragraph">На дельта-принцип Еріксона наштовхнула давня гіпотеза радянського вченого Кардашова: в реальному світі існує не один всесвіт, а безліч, які не лише перетинаються, але й переплітаються. Подібне твердження висловлював також академік Марков, на думку якого великий всесвіт — це безмежна система малих всесвітів, скріплених між собою особливими елементарними частинками, що дістали назву максимонів. Через такі максимони — розімкнутості всесвіту — людина може проникати в інші світи.</div>
				<div class="paragraph">Об’єднавши ці оригінальні гіпотези з власною концепцією, він прийшов до несподіваної думки: а чи не можуть ці максимони-тунелі існувати в якомусь закамарку мозку людини? Так з’явився дельта-принцип: на атомарному рівні сірої речовини людського мозку розходяться дельтовидні нейронові з’єднання, своєрідні тунелі, які сполучають земну цивілізацію з іншими світами. Тобто надають можливості здійснювати омріяний фантастами миттєвий зв’язок у часі.</div>
				<div class="paragraph">У всесвіті одночасно існує минуле, майбутнє і сьогоднішнє. Фіолетове і червоне зміщення підтверджують, що в часі можна рухатися назад — уперед, іншими словами, завдяки фізичним властивостям майбутнього відбувається вплив його на сьогодення. Реальний фізичний час — це невпинне перетворення майбутнього в минуле через сьогодення. І це ще одне підтвердження того, що майбутнє неначе розлите у всесвіті. Все вже, по суті, є.</div>
				<div class="paragraph">Чи не тому й бачать люди майбутнє, можуть прогнозувати його? Механізм передбачення в індивідів давно не викликає сумніву. Його б, зрештою, не існувало, якби він не був закладений у природі: людський мозок, ніби своєрідний всесвіт, оперує минулим, сьогоденням і здатний передбачати майбутнє. Поки що індивідів, які бачать не лише по горизонталі, а й по вертикалі, тобто бачать майбутнє, небагато. А те, що індивідуальна свідомість це багатоповерхова, багаторівнева структура, підтверджує факт поступового відновлення свідомості після травми мозку, наркозу. Більше того, досліди в Центрі нейропсихофізіології підтвердили, що передбачення у певних межах можна навчити. Ярослав Гай, приміром, “зазирав” у майбутнє майже на цілу годину наперед. В організмі обдарованих, здатних передбачати майбутнє, по суті, сформувалися ланцюжки третьої сигнальної системи. Вона виникла завдяки залученню досі бездіяльних дельтовидних нейронів. Коли третя сигнальна система функціонує на повну потужність, анабіозовані дельтовидні нейрони прокидаються і починають генерувати дельта-тотожність, притаманну кожному індивіду. Образно кажучи, в інші всесвіти летять сигнали, які шукають відповідного приймача.</div>
				<div class="paragraph">Подібні дельта-переміщення у пентонавтів відбуваються під глибоким гіпнозом. Цей стан не може перевищувати певних часових меж. Організм пентонавта перебуває в стані умовної смерті. Життєві органи функціонують мінімальною мірою, їхню діяльність підтримує комплекс спеціальних приладів. Свідома і керована подорож відрізняється від смерті тим, що пентонавт може віртуально матеріалізуватись у зоні Ікс на підставі власного образу-спомину, настроєного на частоту зони. З лабораторією “Дельта” постійно підтримується зв’язок на рівні підсвідомості за допомогою кількох дельтовидних нейронів, які продовжують функціонувати в активному стані, сприймаючи інформацію земного оточення. Пентонавт цього навіть не підозрює. В іншому світі він існує життям індивіда, в мозку якого існує зона Ікс. Потім у лабораторії пам’ять пентонавта розблоковується і отримується вичерпна інформація про подорож. Однак поки що зворотна дифузія психофізичної дельта-тотожності у тіло пентонавта — процес надзвичайно складний. Де пролягає та межа?..</div>
				<div class="paragraph">Міркування Еріксона прервав прихід його заступників — Олега Гакова і Кости Боярджієва. Вони повідомили про повернення Ярослава Гая.</div>
				<div class="paragraph">Так і не зрозумівши поведінки Лусона в холі, Ола запропонувала невеличку прогулянку — до приходу замовленого модуля ще був час. Він згодився. Хотів скоріше позбутись неприємного відчуття, яке не полишало його. Лусон уже твердо був переконаний, що хтось чужий увірвався в його мозок, намагався вступити в контакт з його підсвідомістю. Це був прояв чиєїсь волі. Чиєї?.. З якою метою?.. Хто вони, ті двоє з блідими обличчями, що так дивилися на нього? Чи не причетна до цього Ола?..</div>
				<div class="paragraph">Лусон крокував позаду дівчини не розпитуючи, навіщо піднімаються назустріч стрімким темно-синім скелям, які, здавалося, проколювали зеленкувате небо, підсвічене жовтою і червоною плямами. Далеко позаду залишився осередок Амон.</div>
				<div class="paragraph">Ола несподівано зупинилась. Лусон, заглиблений у свої думки, мало не наштовхнувся на неї. Коли ж підвів голову, то з висоти пагорба побачив невелику долину, порослу синьо-зеленою травою, з острівцями пузатих вулканів. Там, довкруж уламків незрозумілої конструкції, обпаленої та почорнілої, юрмилися озброєні рестяни. Досі, знайомлячись з історією цивілізації планети, Лусон не зустрічав згадок про якусь зброю, не рахуючи періоду, коли половина населення подалася освоювати планетарні системи.</div>
				<div class="paragraph">Це, безумовно, були сліди якоїсь катастрофи. Сталося, очевидно, щось надзвичайне, якщо рестяни чатували тут.</div>
				<div class="paragraph">— Це тобі нічого не нагадує? — запитала Ола.</div>
				<div class="paragraph">— А повинно щось нагадувати?</div>
				<div class="paragraph">— Тобі й справді це нічого не нагадує? — перепитала дівчина.</div>
				<div class="paragraph">— Ні, -з притиском відказав Лусон. Йому здалося, що очі її випромінюють холод…</div>
				<div class="paragraph">— Ти навмисне привела мене сюди! — раптом здогадався він. — Ну, звичайно. Замість того, щоб їхати в район Флор, де було знайдено мене, ти привезла мене сюди. Навіщо?</div>
				<div class="paragraph">— Тебе знайшли он біля тієї гори. — Ола показала на засніжену вершину. — За нею починається море. А Флор лежить на північний схід. До нього два модульних переходи.</div>
				<div class="paragraph">Лусон зблід.</div>
				<div class="paragraph">— Гаразд, — мовив хрипко. — Здається, дещо я почав розуміти. Рестяни охороняють уламки міжзоряного корабля?</div>
				<div class="paragraph">— Так. Це все, що залишилося від космічного корабля, який зазнав аварії.</div>
				<div class="paragraph">— Звідки він прилетів?</div>
				<div class="paragraph">— Невідомо. Але це був один з кораблів, що колись залишили Ресту… Один зі команди був живим. Та він лише на мить опритомнів і встиг вимовити одне слово: “Лусон”…</div>
				<div class="paragraph">— Він помер?</div>
				<div class="paragraph">— Так.</div>
				<div class="paragraph">— І ніхто не знає, що означає це слово?</div>
				<div class="paragraph">— Ніхто…</div>
				<div class="paragraph">— Ну а я? Яким чином усе це стосується мене? Я теж із команди корабля?</div>
				<div class="paragraph">— Не поспішай, — проказала Ола. — Неподалік знайшли ще одне мертве тіло. Через кілька днів знайшли третє, жінки. Вона загинула не в момент катастрофи. Замерзла серед снігів. Можливо, решта ще живі…</div>
				<div class="paragraph">— Ви гадали, що я один з них, і тому назвали словом, яке вимовив поранений? Думали, що воно викличе у мене якісь асоціації?</div>
				<div class="paragraph">— Так, — підтвердила Ола. — А тепер імовірність того, що ти Саут, як твердить твій брат Сол, значно зросла…</div>
				<div class="paragraph">— Це ще ні про що не свідчить. Можна навіть припустити, що саме він один з членів залоги і розшукує своїх товаришів, знаючи, що мене досі не ідентифіковано…</div>
				<div class="paragraph">— Сол має твоє фото, розумієш?</div>
				<div class="paragraph">— При бажанні його можна підробити. Але смію запевнити: я не з цього корабля…</div>
				<div class="paragraph">І тут Лусон пригадав незнайомців, які вимагали, щоб він ішов за ними.</div>
				<p class="calibre1" style="margin:0pt; border:0pt; height:1em"> </p><div class="calibre8"><img src="doc2fb_image_03000018.png" class="calibre9"/></div><div class="paragraph">Запаморочилася голова. Грунт затанцював під ногами… Лиш би не впасти. Гори на горизонті почали деформуватись.</div>
				<div class="paragraph">Рештки космічного корабля набрали гігантських розмірів.</div>
				<div class="paragraph">— Залиш мене самого… Прошу…</div>
				<div class="paragraph">Ола стенула плечима і мовчки відійшла.</div>
				<div class="paragraph">Западала ніч… Несподівано перед ним з’явились дві постаті.</div>
				<div class="paragraph">— Не бійся нас.</div>
				<div class="paragraph">— Що вам треба?</div>
				<div class="paragraph">— Згадай себе, — мовив чоловік. — Ти не Лусон і не Саут. Пригадай себе…</div>
				<div class="paragraph">— Облиште мене. Я не ваш!</div>
				<div class="paragraph">— Це кошмарний сон, і він зараз прокинеться. Він не має нічого спільного з тими, що прилетіли на кораблі, — сказала жінка.</div>
				<div class="paragraph">— Ні, — обізвався чоловік, який телепатично прочитав думки Лусона. — Не думай про цей корабель. Він не має ніякого відношення до тебе, як і ти до цієї планети.</div>
				<div class="paragraph">— Швидше, — кинула жінка. — Час повертатись, її товариш на знак згоди кивнув головою…</div>
				<div class="paragraph">Тіло рестянина на ім’я Саут важко впало до ніг незнайомців.</div>
				<div class="paragraph"><strong class="calibre18">XXI 398:015 універсального галактичного часу. Земля. Лабораторія “Дельта” Центру дослідження майбутнього Міжнародної соціологічної асоціації.</strong></div>
				<div class="paragraph">— Ти пригадуєш своє входження в тіло? — запитала Вікторія, пильно спостерігаючи за Ярославом, який нервово міряв кроками кімнату адаптаційного модуля.</div>
				<div class="paragraph">Пентонавт раптом зупинився. Рвучко підійшов до книжкової шафи. Дістав з нижньої полиці якусь книгу. Швидко почав її гортати. Нарешті знайшов потрібну сторінку. Обернувшись до асистентки, зачитав:</div>
				<div class="paragraph">— “…Прокинувшись уночі, я не міг зрозуміти, де я, в першу секунду я не міг навіть збагнути, хто я такий; мене не полишало первісне просте відчуття того, що я існую, — подібне відчуття може битися і в грудях тварини”.</div>
				<div class="paragraph">Різко пожбурив книжку на диван.</div>
				<div class="paragraph">— Краще за Марселя Пруста я, напевно, не зміг би</div>
				<div class="paragraph">описати, що відчував, коли моя свідомість ожила в тілі Ярослава Гая.</div>
				<div class="paragraph">— Кілька днів тому відбулася дуже виснажлива подорож. Ти й досі відчуваєш її наслідки, плутаєш деякі речі, — з надією глянула вона на Ярослава.</div>
				<div class="paragraph">Гай байдуже стенув плечима, ніби промовляючи: “Я й сам це добре знаю, але що з того?” Вікторія відчувала, що її присутність дратує його, але не хотіла йти. Треба було якось наштовхнути його на спомини. Але він намагався зробити це самотужки…</div>
				<div class="paragraph">Дівчина підступила до Ярослава і, взявши за руку, майже силоміць посадила поруч себе на дивані.</div>
				<div class="paragraph">— Давай згадувати разом. У лабораторії зібрані люди, які володіють даром передбачати майбутнє. Після дворічного навчання вони здатні передбачати події на кілька десятків хвилин уперед. Тобі ж вдавалося заглядати в майбутнє на годину-півтори до того, як воно настане. Окрім того, у тебе виявились паранормальні властивості з телепатії…</div>
				<div class="paragraph">“Серж Бєлов міг зазирнути в майбутнє на сорок п’ять хвилин вперед, і його телепатичні здібності також дивували вчених, — спогад ледь чутно затремтів у мозку Ярослава. — Саме тому було вирішено першим вирядити у подорож пентонавта Бєлова. Його особистий код починався цифрами 001… Він був першим мандрівником… Був… Його не вдалося вивести із стану танатози… Відомо тільки, що він побував у своїй зоні Ікс. Побував і тут же повернувся… На лічені хвилини опритомнів… Вимовив кілька слів незнайомою мовою… Врятувати його не вдалося. Однак саме він був першим, хто визначив телепортивну трасу тотожності псі…”</div>
				<div class="paragraph">— Ти мене слухаєш?.. — долинув голос асистентки професора Еріксона.</div>
				<div class="paragraph">— Так… “Чому досі не приходить Ола? Про що вони розмовляли з Гаскаром?..” — якась згадка ворухнулась на дні свідомості Гая, аж він стрепенувся. “Може, це його інформація з зони Ікс?”</div>
				<div class="paragraph">— Тобі недобре? — помітивши, як несподівано зблід Ярослав, стривожено запитала Вікторія.</div>
				<div class="paragraph">— Пусте…</div>
				<div class="paragraph">— Тоді підемо далі.</div>
				<div class="paragraph">Саут прокинувся давно, але очей розплющити не наважувався. Лежав, напружено вслухаючись у підозрілу тишу. Врешті це йому обридло, і він розплющив спершу ліве, затим праве око.</div>
				<div class="paragraph">Обдивився своє ліжко…</div>
				<div class="paragraph">Саут перевів погляд трохи ліворуч, звідки струмував ледь відчутний потік повітря… За вікном виднілася невеличка гостроверха будівля…</div>
				<div class="paragraph">У нього було таке враження, що він уже тут був… Дзеркало висіло на протилежній вікну стіні. Паворуч — картина. Невеликий, майстерно виконаний пейзаж: море, піщана коса, гори…</div>
				<div class="paragraph">І тут Саут раптом згадав: він, Саут Ов з сектора Амон району Віланд, який вирушив у мандрівку в гори району Флор… Сол попереджав, що одному подорожувати небезпечно… Він не послухав… Один необачний крок, і він шугонув у провалля… Пітьма… Але перед тим з ним щось трапилось. Він, правда, не встиг нічого зрозуміти… Пам’ятав лише дивне відчуття присутності в собі когось іншого… Кілька секунд у мозку, здавалося, борюкалися його “я” з чужим… Потім це відчуття щезло, але він, злякавшись чогось (чого саме?..) кинувся тікати (від кого чи від чого?..). І вже коли було позбувся цього відчуття, спіткнувся…</div>
				<div class="paragraph">Цікаво, котра година? Ранок чи полудень?</div>
				<div class="paragraph">Коли він приходив до тями, до нього якось по-дивному звертались… Називали Лусоном… Дивно…</div>
				<div class="paragraph">Почулися чиїсь легкі кроки. Вони здалися Сауту знайомими. З напівтемної ніші випливла висока, трохи сутула постать у білому халаті. На мить затрималася в проході. Затим, ніби вагаючись, рушила до ліжка.</div>
				<div class="paragraph">— Як ви себе почуваєте, Лусон?</div>
				<div class="paragraph">Голос теж знайомий. Але чому до нього так звертаються?</div>
				<div class="paragraph">— Я не Лусон… Мене звати Сол Ов з сектора Амон району Віланд…</div>
				<div class="paragraph"><strong class="calibre18">XXI 399:018 універсального галактичного часу. Земля. Лабораторія “Дельта” Центру дослідження майбутнього Міжнародної соціологічної асоціації.</strong></div>
				<div class="paragraph">— Ну що ж, — уважно вивчаючи Ярослава, підсумував професор Еріксон, — певна логіка у ваших словах є. В усякому разі можливість ознайомитися з матеріалами експерименту ви дістанете. Але пам’ятайте: Гафуров на це погодився неохоче…</div>
				<div class="paragraph">Гай лишився з лабораторними записами в журналі експерименту. Він чудово усвідомлював, що від нього і лише від нього залежатиме подальша доля проекту “Дельта”.</div>
				<div class="paragraph">Спочатку йшли записи, пов’язані з контрольованим станом танатози. Після них усі етапи зв’язку його псі-відлуння з біокібернетичною пам’яттю комп’ютера. Наводились карти й ідентифікації мережі ймовірних шляхів пентонавта і зондування теоретично розрахованих пунктів стикування з іншими районами всесвіту.</div>
				<div class="paragraph">Все йшло за планом. Дані, які видав біокомп’ютер, засвідчили, що псі-тотожність Ярослава Гая незабаром повинна матеріалізувати за подобою власного фігуратнвного образу… Однак інформація про те, що він побачив там, не надійшла.</div>
				<div class="paragraph">Вихідний канал ділянки нейронів пентонавта, настроєний для контакту з Землею, виявився заблокованим. У дослідників, судячи із записів у журналі, в першу мить з’явилось враження, що мандрівник перебуває в стані непритомності, і псі-відлуння Ярослава Гая зв’язане з чужою заблокованою нейронною зоною — зоною Ікс іншого світу.</div>
				<div class="paragraph">Така ситуація теоретично була передбачена. На цей випадок заготовлено спеціальний код виклику. Проте пентонавт мовчав. Контакт з його псі-відлунням взагалі перервався. Біокомп’ютеру вдалося встановити, що в зоні Ікс нейрони пентонавта, зарезервовані для аварійного виклику, виявились гіперполяризованими, в результаті чого спотворювали аварійний код виклику.</div>
				<div class="paragraph">А це означало загрозу для життя пентонавта — його тіло не могло довго перебувати в стані ідеальної танатози під гіпнозом.</div>
				<div class="paragraph">Еріксон вирішив негайно послати в зону, де перебувала псі-тотожність Ярослава Гая, пентонавтів-рятівників: Еріку Крюгер і Олексія Тарасенка.</div>
				<div class="paragraph">Рятувальна акція вдалася. Псі-тотожність пентонавта Гая вдалося повернути в його тіло до настання критичного стану танатози.</div>
				<div class="paragraph">Стоп! У Ярослава навіть піт виступив на чолі. Рятівники своєї інформації не доставили, оскільки не були на це запрограмовані, але дешифрування структури пам’яті рятівників повинно містити інформацію про їхні дії…</div>
				<div class="paragraph">Гай не помилився. І як Еріксон не звернув на це уваги?! Рятівники були змушені вчинити насильство йад носієм зони Ікс, щоб визволити з пастки псі-тотожність свого товариша і повернути її на Землю…</div>
				<div class="paragraph">Непевний здогад змуСив його відсунути лабораторний журнал на край столу й напружити пам’ять.</div>
				<div class="paragraph">За теорією Еріксона незматеріалізована проекція псі-тотожності пентонавта мандрує на тій чи інший довжині хвиль у широкому діапазоні частот іншого осцилюючого світу, шукаючи відповідного господаря, “приписаного” в зоні Ікс, який на певний час визначатиме подальші вчинки і дії пентонавта.</div>
				<div class="paragraph">Затим по команді з Землі псі-тотожність повертається у його тіло, що перебуває в стані танатози. При цьому не втрачається жодна інформація про перебування в іншій іпостасі в незнаному світі…</div>
				<div class="paragraph">Ола… Гаскар… Саут… Звідки ці імена?.. Звідти?..</div>
				<p class="calibre1" style="margin:0pt; border:0pt; height:1em"> </p><div class="calibre8"><img src="doc2fb_image_03000019.png" class="calibre9"/></div><div class="paragraph">Саут… У момент проникнення псі-тотожності Ярослава Гая в зону Ікс, її носій, Саут, упав з гори і зазнав струсу мозку… Непритомне тіло знайшли і помістили в лікарню. Так псі-тотожність пентонавта Гая — випадковий збіг обставин — потрапила у пастку. Нейрони, зарезервовані для коду-виклику, виявились заблокованими…</div>
				<div class="paragraph">Ярослав згадав!.. Ресту, Олу, лікаря Гаскара.</div>
				<div class="paragraph">— Ваша розповідь про дивовижний світ Рести і спроба пояснити причини невдачі експерименту виглядають доволі переконливими, — Еріксон, не піднімаючи очей на Гая, замисленно виводив якісь значки на аркуші паперу.</div>
				<div class="paragraph">Ярослав спостерігав за кожним рухом шефа, намагаючись зрозуміти його реакцію.</div>
				<div class="paragraph">Та Еріксон не поспішав висловлювати свою думку. І це його мовчання дедалі більше дратувало пентонавта.</div>
				<div class="paragraph">— У мене таке враження, ніби ви не вірите мені. Що значить “доволі переконливими”?! — запально вигукнув Ярослав. — Логіка моїх умовиводів залізна.</div>
				<div class="paragraph">— Ярославе, ми досі не отримали беззастережного підтвердження правильності псі-теорії. Лише побічні дані. Подорож Гая, сказав я собі, має поставити крапку над “і”, над усіма загадками і незрозумілостями…</div>
				<div class="paragraph">— Але ж я пояснив причину…</div>
				<div class="paragraph">— А докази? Докази! Вони у тебе є?</div>
				<div class="paragraph">— Дозвольте ще раз здійснити переміщення, і ви самі переконаєтесь. Я хоч зараз готовий вирушити на Ресту.</div>
				<div class="paragraph">— Ні і ще раз ні, — рішуче обірвав пентонавта Еріксон. — Я вже підготував наказ про припинення робіт у лабораторії “Дельта”. Рапорт керівництву Центру дослідження майбутнього Міжнародної соціологічної асоціації про замороження проекту буде відправлено завтра вранці. Я більше не маю права ризикувати життям людей.</div>
				<div class="paragraph">— А як же подорожі у далекі світи? Ви ж самі розповідали нам про переваги нового методу проникнення в найнедоступніші куточки всесвіту. Невже знову лише космічні кораблі?</div>
				<div class="paragraph">Професор, ніби щось пригадавши, сумовито усміхнувся.</div>
				<div class="paragraph">— Я справді багато говорив про псі-переміщення, його дивовижне майбутнє. Зокрема і вашій нареченій. І робив я це, відверто кажучи, щоб самого себе переконати в необхідності подальшої експериментальної роботи. Вас це дивує? Даремно. Не забувайте, що я не просто офіційний керівник проекту, а й автор теорії. Я несу моральну відповідальність за її успішну реалізацію.</div>
				<div class="paragraph">— Але ж…</div>
				<div class="paragraph">— Ніяких “але”. Вважайте, що розмову закінчено.</div>
				<div class="paragraph">…На екрані біокомп’ютера виднілись дископодібні будівлі, що навдивовижу гармонійно вписувались у незвичний для ока землянина краєвид.</div>
				<div class="paragraph">Перед професором була Реста. Еріксон це зрозумів одразу, тільки-но переступив поріг лабораторії. У глибині затемненого приміщення можна було розрізнити дві постаті: одна, дівоча, стояла біля біокомп’ютера, друга (в ній угадувався Ярослав Гай) — лежала в напівпрозорій псі-камері.</div>
				<div class="paragraph">— Вікторіє?! Що ви тут робите? — питання професора було явно недоречним, бо він прекрасно розумів, що асистентка забезпечує в цю мить псі-переміщення Ярослава Гая. — Хто вам дозволив? — чомусь тихо запитав Еріксон. — Ви розумієте, яку відповідальність узяли на себе?</div>
				<div class="paragraph">— Але ж експеримент пройшов успішно! Через три хвилини Ярослав повернеться з подорожі. — Вікторія кивнула на екран, де пульсувало далеке, тепер уже окреслене в образах життя.</div>
			
			</body></html>
